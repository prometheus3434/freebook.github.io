<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p>Mavi Defter</p>

  <p>13 Kasım Çarşamba</p>

  <p><br /></p>

  <p>Acaba pazar günkü olay ona atfetmeye kalkıştığım öneme sahip mi? Abartmaya kaçmadan, olay bile denemez buna. Sokakta rasgele bir karşılaşma. Paris kalabalığında meçhul bir çift. Bir bakışma.</p>

  <p>Yine de, üç günden beri, ruh halim değişti ve kesin olduğunu sandığım kararlar artık gözüme o kadar kesin görünmüyor. Bu kararlan ne dramatik ne de duygusal bir şekilde hatırlıyorum. Ben diğerleri arasında, diğer milyonlarca, milyarlarca insan arasında, yaşayanlar, yazdığım şu anda doğanlar ve ölenler arasında herhangi bir insanım yalnızca; aynı toprağa basmış, aynı havayı teneffüs etmiş, mevsimlerin aynı akışını yaşamış, az çok bana benzeyen yüz milyarlarca varlık da cabası.</p>

  <p>Her halükârda yazacaktım, ancak, bu son pazar gününden önce, düşündüğüm sadece bir mektup yazmaktı; belki hayli uzun, kimseye hitaben yazılmamış bir mektup, gönderecek kimsem yok çünkü.</p>

  <p>Ne var ki dün, dükkânı kapattıktan sonra, bir okul defteri almak için karşıdaki kırtasiye dükkânına gittim. Bana mavi, pembe, yeşil ve sarı defterler gösterdiler. Mavi olanını seçtim; pazar günü, öğleden sonra saat üçe doğru Pantheon'un üzerinde bulutların arasından beliren mavi gökyüzü parçası yüzünden şüphesiz.</p>

  <p>Mektubumun üslubu, şu anda yazmayı tasarladığım şeyin üslubundan çok farklı olacaktı. Yarın, ertesi günler, gelecek haftalarda nasıl bir üslup tutturacağımı doğrusu bilmiyorum, zira bunun uzun sürebileceğini ve kendime tanıdığım süreyi uzatacağımı sezinler gibi oluyorum.</p>

  <p>Cumartesi günü kararımı vermiştim. Sakin ve huzurluydum, sonun yaklaştığını bir çeşit alaycılıkla görüyordum; bu alaycılığı da mektubumda hissettirecektim. Nasıl başlayacağım konusunda tereddüt ediyordum.</p>

  <p>"Ben, Paris III. Bölge, Arquebusiers Sokağı 3 numarada oturan, kırk sekiz yaşında, Felix Allard..."</p>

  <p>Vasiyetnamelerde olduğu gibi, "aklen ve bedenen sağlam olarak..." diye ekleyecek miydim?</p>

  <p>Başkalarının beyninde neler olup bittiğini bilmesem de, dolayısıyla neyin normal olup olmadığı konusunda karar vermem güç olsa da, aklen sağlam olduğuma yemin ederdim.</p>

  <p>Tutturmayı düşündüğüm üslup buydu. Hafif bir üslup, şurasında burasında azıcık acı alay olacaktı; başkasını değil beni, kendimi hedefleyen bir acı alay.</p>

  <p>Bu defterin ilk sayfasını yavaş yavaş karaladığım şu anda, her zamanki gibi sakinim, belli belirsiz gülümsüyorum, fakat bir parçacık heyecan duymadığımı da iddia edemem.</p>

  <p>Pazar günü rastladığım o çift yüzünden mi? Belki.</p>

  <p>En iyisi o günü kısaca anlatmak. Her sabah olduğu gibi saat altıda uyandım, hava hâlâ karanlıktı. Yine diğer günlerde olduğu gibi, elimi elektrik düğmesine uzatır uzatmaz, yorganın üstünde, ayaklarımın dibinde yatan Bib, ufacık kuyruğunu sallayarak vücudumun üstünde sürünmeye başladı ve yüzümün hizasına gelince, sevinç içinde birkaç kere kısa kısa havladı.</p>

  <p>İkimiz gevezelik ettik. Gevezelik ettik diyorsam... Elbette Bib, aynı diğer köpekler gibi, gerçek anlamda konuşmaz. Ben onunla konuşurum, o da bana kendince cevap verir. Mesela sabahki sevgi gösterilerimizden sıkıldığı zaman, üstümü açmak için çarşafı çekiştirir, sonra da döşemeye atlar.</p>

  <p>Ropdöşambrımı giydim, çıplak ayaklarıma terliklerimi geçirdim ve kapıya yöneldim. Her gün aynı saatte tekrarlanan bu hareketler, insanların çoğunun gözünde önem taşımazlar, biliyorum; bir köpekle yalnız yaşayan bir adam içinse, bir ayin töreninin ciddiyetine bürünürler, hele bu adam, iyi ve kötü yanlarını iyice tarttıktan ve enikonu düşündükten sonra çekip gitmeye karar vermişse.</p>

  <p>Yaşantımda başka alışkanlıklarım, başka geleneklerim oldu. Sabahlan kahve kokusu ve annemin mutfaktaki ayak sesleriyle uyandım, daha sonraları bir çalar saatle, sonra bir kadın vücudunun hareketleri ve hayvani sıcaklığıyla. Bebek viyaklamaları, yan odada bir çocuğun pıtır pıtır yürümesi beni uykudan uyandırdı. Daha sonra... Böyle gidersem sonunu hiç getiremeyeceğim ve pişmanlık duyuyormuşum gibi yanlış bir izlenim verebilirim.</p>

  <p>Hiç pişman değilim, hiçbir şeyden pişman değilim, bunu hemen belirteyim. Bu açıklamanın bazı kimseleri kızdıracağını bildiğim halde, utanç duyduğum bir şey de yok. Bu, şu an için doğru. Yarın ne düşüneceğimi, hele ne gibi bir sonuca varacağımı -eğer bir gün varırsam- öngörmeye çalışmıyorum. Sonuç, herkes için, çaresiz olarak aynı değil mi?</p>

  <p>Bib merdivende önüm sıra koşuyordu; ahşabı griye çalan ve pürtüklü, cilasız eski bir merdiven. Boş evde, topu topu iki kat indik. Birinci kattaki emaye levha, iş günlerinde on beş kadar genç kızın çalıştığı, yapma çiçek imal eden küçük bir ticarethaneye ait. Giriş katında, Montluçon taraflarında dikilip hazırlanan yağmurluklar satılıyor, sadece toptan olarak.</p>

  <p>Ne kapıcı var, ne de başka kiracılar. Bib ve ben her akşam saat altıdan sonra ve pazarları bütün gün, yalnızız.</p>

  <p>Zinciri çıkarıyor, sürgüyü çekiyor, kilitten çıkmayan koca anahtarı çeviriyorum. Bib, kapı onun geçebileceği kadar geniş açılır açılmaz, aralıktan süzülüp dışarı fırlıyor ve karşı evin köşesine doğru seğirtip bacağını kaldırıyor.</p>

  <p>Yağmur yağmış. Şiddetli bir yağmur değil. Kaldırım taşlarını karartıp, sona eren geceye ıslak bir koku vermeye yetecek kadar. Eşikte durup bir sigara yakıyorum, ropdöşambrımın cebinde daima sigara ve kibrit bulundururum. Düşünmüyorum. Belli bir şeye bakmıyorum. Bib, ben, köşedeki sokak lambası ve dekorun bir parçası olan sokaktaki diğer iki lamba.</p>

  <p>Arquebusiers Sokağı başka sokaklara benzemez. Önce, dik bir açı yapar. Beaumarchais Bulvarı'ndan başlayıp yüz metre kadar ileride, tam benim oturduğum yerde bitiverir ve yön değiştirerek Saint-Claude Sokağı'na doğru devam eder, orada karşısına başka binalar çıkar.</p>

  <p>Saint-Claude Sokağı'nda bir kilise vardır, Saint-Sacrement Kilisesi, çanlarını duyarım. Daha doğrusu duymam gerekirdi, ama buna dikkat ettiğim yok.</p>

  <p>Bib bir kaldırımdan diğerine gidip geliyor, çöp tenekelerini, park etmiş kamyonların lastiklerini kokluyor; ben, kapıyı aralık bırakarak ağır ağır daireme çıkıp, panjurları açıyor, sonra da gaz ocağını yakıp kaynaması için suyu üstüne koyuyorum. Yaklaşık sekiz yıl boyunca durum buydu -ilk iki yıl Bib yoktu- ve bu sabah binlerce defa tekrarladığım hareketleri yapıyorum. Tavanı -dairenin her yerinde olduğu gibi- eğik, küçücük tuvalete giriyor ve elektrik ampulünün yansıdığı aynanın karşısında saçımı tarıyorum.</p>

  <p>Seyrelmiş saçlarım bir türlü alışamadığım bir renk aldılar. Artık sarı değiller. Yaşıtım erkeklerde görülen o ipeksi ve gümüşi gri de değiller. Kullanıla kullanıla eskimiş yer bezlerinin renksiz ve kirli tonuna sahipler ve aralarından kafatasımın beyaz derisi görünüyor.</p>

  <p>Başkaları, yaşlandıklarında, sabahleyin aynaya bakarken benim duyduğum şaşkınlığı duyuyorlar mı, merak ediyorum. Kendimi öyle çirkin buluyorum ki, kendi kendime surat buruşturuyorum. Belki de hiçbir zaman yakışıklı olmadım; yine de, hayatımın büyükçe bir bölümünde, kendi suretime tiksinmeden, hatta gizli bir hoşnutlukla, bakabildim. Uzun boylu, adaleliydim, Allard'lara özgü o sağlam yapıya sahiptim.</p>

  <p>Boyum mu kısaldı? Olabilir. Koca vücudum porsudu, yüzüm şişti, sağlıksız bir görünüm aldı, gözlerimse balıkçı tezgâhlarındaki mezgit gözlerini hatırlatıyor bana.</p>

  <p>Yanlış anlaşılmasın. Sızlanmıyorum. Kaderime ağlamıyorum, geçmişi özlemle aradığımı sanmak hata olur.</p>

  <p>Aklım başımda, hepsi bu, aynaya bakıp yüksek sesle:</p>

  <p>— Çirkinsin! diyebiliyorum. Hatta bazen:</p>

  <p>— Senden iğreniyorum! diye ekliyorum.</p>

  <p>Hınç, özlem duymaksızın, dahası kimseye, ne kadere, ne insanlık durumuna gücenmeksizin. Uzun zaman önce kabullendim. Kabullenmek kelimesi tam olarak doğru değil, çünkü başka türlüsünü yapamazdım. Mütevekkil kelimesinden hoşlanmıyorum. Kendimi bu duruma uydurdum diyelim.</p>

  <p>Mutfakta fokurdayan suyun sesini işitiyorum ve suyu azar azar kahveliğin filtresine döküyorum. Bib'in, koklanacak ne varsa kokladıktan sonra ciddiyetle eve döndüğünü bilmek için pencereye kadar gitmeme gerek yok. Kapıyı kafasıyla itecek, sonra da, daha ilk günlerde edindiği bir alışkanlıkla, kapıyı aynı şekilde kapatıp merdivenden çıkacak.</p>

  <p>Islanmış ve üstünde yağmurlu sabahlara has kokusu var. Eski kömür sobasına bir göz atıyor; bu sabah hava yumuşak olduğundan sobayı yakmadım.</p>

  <p>Sonbaharda ve kışın her pazar sobayı yakarım, zira günün büyük kısmını evde geçiririz. Hafta içi sobayı ancak işten döndüğümde, saat altı buçuğa doğru yakarım. Bib günlerden pazar olduğunu biliyor ve bu pazarın neden öbür pazarlar gibi olmadığını merak ediyor mu?</p>

  <p>Aslında, her ikimiz de son pazarımızı yaşayacaktık. Bu karan haftalar önce almıştım. Başlangıçta, belli bir tarih saptamamıştım. Sabahlan aynada kendimi seyrederken, daha doğrusu tıraş olduğum sırada, kendi kendime:</p>

  <p>— O noktaya geleceğim zaman... diyordum.</p>

  <p>Kafamda, iki-üç aylık bir mühlet anlamına geliyordu bu. Hangi safhayı aşmak istemediğimi biliyorum, ama bunu tam tamına belirleyebilmek zor. Durmadan erteleyerek, günün birinde kendimi güçsüz ve iradesiz bulma tehlikesiyle karşı karşıya bulunuyordum.</p>

  <p>Daha pazar sabahı, kendimle ilgili her şeyi artık bildiğimi sanıyordum.</p>

  <p>— Dostum Bib, bugün uzun bir gezinti yapacağız...</p>

  <p>Her söylediğimi anladığını ve kuyruğu, kulakları, bakışıyla bunlara kendi tarzında cevap verdiğini düşünmek bir oyun. Gezinti kelimesi aşina olmadığı bir kelime değil ve coşku içinde gidip gelerek sevincini belli ediyor.</p>

  <p>Sofrayı kuruyorum, zira yemeklerde masa örtüsü sermeyi, belli bir yol yordamı, daha doğrusu asgari bir kendine saygıyı korumayı sürdürüyorum.</p>

  <p>Çatı penceresinin ötesinde gökyüzü daha şimdiden soluk. Sokaktaki hemen hemen bütün binalar ambar ya da atölye ve içlerinde pek az insan yaşıyor. Onlar da pazar keyfi yapıyordur. Beaumarchais Bulvarı'nda bile otomobiller tek tuk, zira hava insana kırlara gitme arzusu vermiyor.</p>

  <p>Tam Kasım'lık bir pazar başlıyor. Ölüler Yortusu geçmiş olmasa, bir Ölüler Yortusu günü diyeceğim. Bu bana Puteaux Mezarlığı'nı ve kasımpatıların kokusunu, bir de yıllar sonra, elimde bir çocuk eli, Boulogne Ormanı'ndaki gezintileri hatırlatıyor.</p>

  <p>Peksimet paketinin kâğıdını yırtıyorum ve Bib peksimetini bekliyor. Sakarin hapları kahvemde minik baloncuklar çıkarıyor.</p>

  <p>Her şey hoş, gökyüzü gibi grimtırak ve binlerce mutfakta insanlar benim gibi kahvaltılarını ederken bu pazar günü ne yapacaklarını düşünüyorlar.</p>

  <p>Ben ne yapacağımı biliyorum. Hep yapageldiğim gibi, ev işleriyle başlamalıyım. Bu işlerle benden başka ilgilenen yok. Her sabah bir ya da iki saatliğine bir gündelikçi kadın tutabilirdim. Bütçem sarsılmazdı, hele ki talih beni neredeyse zengin ettiğinden beri. /</p>

  <p>Yabancı bir kadının eşyalanma dokunduğunu ve az da olsa hayatımıza, Bib'le benim hayatıma girdiğini görmekten tiksinmem mi beni bundan alıkoyan? Emin değilim. Kendi deyimimle inimi temizlemekten, temiz ve derli toplu tutmaktan, yatağımı yapmaktan, toz almaktan, mutfağın ve tuvaletin kırmızı yer karolarını sabunlu suyla yıkamaktan, son olarak da, haftada bir yatak odamın ve bu kümes gibi yerin döşemesini alalamaktan derin bir haz duyduğumu itiraf ederim. Cilanın güzel kokması da cabası.</p>

  <p>Bib beni gözleriyle izler, onun durduğu köşeye geldiğimde yer değiştirir, arada sırada onunla konuşurum, ona herhangi bir şey söylerim. Pek çokları gibi ben de hayatımın bir bölümünü bir kadınla geçirdim. Akşamlan boş saatler olurdu, ve özellikle çocukların doğumundan önce, bugünküne oldukça benzeyen pazar sabahları olurdu; birbirimize neler derdik diye düşünüyorum da, Bib'le olan sohbetimden çok farklı bir şey gelmiyor aklıma.</p>

  <p>Bib de, belli bir süre sonra dikkatin kendisine yönelmesini ister. Karım, birdenbire, sanki bir rüyadan uyanmış gibi sorardı:</p>

  <p>— Ne düşünüyorsun?</p>

  <p>Ona bir defa olsun gerçeği söylediğimi sanmıyorum. Yalan söylemek ya da ondan bir şey saklamak gereğini duyduğumdan değil, bunun hiçbir anlamı olmayacağından. En basit düşünce başka düşüncelere, eski ya da yeni hatıralara, geçici izlenimlere bağlanıyor ve ben hiçbir zaman ruh halimi anında tanımlayabilecek güçte hissetmedim kendimi.</p>

  <p>Üzerinden pek az zaman geçmiş olmasına rağmen o pazar günü neler olduğunu kafamda yeniden kurmaya çalışırken, bugün de bunu yapabilecek güçte değilim. Günlerden çarşamba akşamı. Evdeyim, pazar sabahı Bib oyun saatinin geldiğine karar verdiği sırada parkesini ovmakta olduğum bu kümesteyim. Alnıma sıcaklık veren lambanın önünde uzun zamandır yazıyorum, küllüğün içi izmarit dolu, hava dağılan dumanla ağırlaşmış. Koltuğumda yatan Bib uyur gibi yapıyor, onu görmediğimi sandığı zaman gözlerini aralıyor.</p>

  <p>. Doğru olması, sahici olması için her dakikayı hatırlamak, her bir dakikanın rengini, ritmini, seslerini, kokularını vermek gerekir.</p>

  <p>Gün doğdu, tahmin ettiğim gibi yumuşak bir grilikte, hemen hemen bir mezar taşının grisi - bunu ölümle ilgili hiçbir niyet taşımaksızın söylüyorum.</p>

  <p>Bib'in oyuncak sepetine yaklaşması ve içinden en sevdiği kırmızı lastik topu seçmesi, topu dişlerinin arasında tutması, sonra da getirip ayaklarımın dibine bırakması gözümün önüne geliyor.</p>

  <p>— Oynayalım!</p>

  <p>Çeyrek saat oynadık, bu arada insanlar pazar ayinine yetişmek için kaldırımda hızlı hızlı yürüyorlardı.</p>

  <p>Az önce de çeyrek saat ara verdim, yine Bib yüzünden. Onun bu kadar uzun süre koltuğumda oturmasına izin verdiğim için şaşkın; beni yazarken hiç gördü mü diye düşünüyorum, kimseye mektup yazmayalı yıllar oldu da. Davranışımda neyin değiştiğim saptamaya çalışarak, beni gözetlediğini hissediyorum.</p>

  <p>Kümes dediğim yer, eğik tavanında bir çatı penceresi bulunan dar bir oda. Başkaları tavan arası der. Yer elverdiğince akçaağaçtan raflar koydum, zamanla üstleri kitaplarla doldu. Çalışma masası olarak kullandığım bir masa ve mezattan aldığım eski deri koltuk dışında tek mobilya, hasır altlıklı bir iskemle.</p>

  <p>Çeyrek saat önce Bib mütereddit bir edayla yere atladı, bacaklarıma sürtündükten sonra sırt üstü yattı ve ölü numarası yaptı. Bu iyi bildiği bir oyun, öteki oyunları gibi daha önceden, karşılaşmamızdan önce bildiği bir oyun, zira ben ona hiçbir şey öğretmedim, sokak kapısını kapatmayı bile. Vücudu kaskatı bir halde böyle yattığı zaman, şu anlama geliyor:</p>

  <p>— Beni unuttun... Ya da:</p>

  <p>— Yalnız kaldım... Benimle ilgilen...</p>

  <p>Ben ayağa kalkar kalkmaz, toplarından birini -bunları lastik kemiklere tercih ediyor- almaya gitti ve getirip avucuma koydu. Ondan sonra köşeye gitti ve yüzünü duvara döndü.</p>

  <p>Yatak odasına gidip topu saklayacak az çok yeni bir yer bulma sırası bendeydi. Bu yerler o kadar çok değil ve Bib hepsini biliyor. O yüzden bu oyunu dışarıda, rıhtımlarda ya da bir meydanda, mesela Vosges Meydanı'nda oynamayı tercih ediyor. Orada her zaman topu saklamaya talip olan küçük bir oğlan oluyor.</p>

  <p>— Tamam Bib!</p>

  <p>Başlangıçta bir köpekle birlikte yaşamayı düşünmemiştim. Aylarca dairemde arkadaşsız, bir başıma oturdum. Bir akşam, kavanozda bir kırmızı balık getirdim ve haftalar boyu onun sessiz mevcudiyeti beni neşelendirdi. Onunla da bir insanla konuşur gibi konuştuğum olurdu.</p>

  <p>Öldüğünde bir tane daha aldım, sonra bir üçüncüsünü. Sançının talimatlarını titizlikle uyguluyordum. Gene de kırmızı balıklar birkaç hafta sonra ölüyorlardı, işte o zaman aklıma bir köpek almak geldi.</p>

  <p>Bir öğleden sonra izin alıp, Gennevilliers'deki sahipsiz hayvanların tutulduğu merkeze gittim. Nasıl bir köpek istediğim konusunda hiçbir fikrim yoktu ve pekâlâ eve bir kediyle de dönebilirdim.</p>

  <p>Ben içeri girince hayvanlar kafeslerinde kıpırdandılar. Bazıları ise beni görmezlikten geldiler. Köpeklerin çoğu orta boyluydu, birkaçı çok iriydi. Bir danua bile vardı, bir gözü camdan gibiydi.</p>

  <p>Bakışlarım kahverengiyle karışık gri tüylü, çok kısa bacaklı, pek saikan olmayan, bir tür cüce kanişe yöneldiğinde, onun, az önce yaptığı gibi sırt üstü uzandığını, gözlerini yumduğunu, uzuvlarını kasıp ceset gibi kaskatı kaldığını gördüm.</p>

  <p>— Bu bir oyun, diye açıkladı bakıcı. İlgi çekmeye çalışıyor...</p>

  <p>— Yavru mu?</p>

  <p>— Yaşını tam olarak bilemeyeceğim ama dişlerinden anlaşıldığı kadarıyla üç yaşını geçmiş, hatta belki de dört. Bir sirk köpeğiyse hiç şaşmam...</p>

  <p>Parmaklarını şaklattı.</p>

  <p>— Beyefendiye bir takla at, İt!</p>

  <p>Hayvan tereddüt etti, bir süre beni gözledi, sonra bir ters takla atmaya karar verdi.</p>

  <p>— Adı İt mi?</p>

  <p>— Adlarını bilmediğimden hepsini böyle çağırıyorum. Birkaç dakika sonra, kısacık bacaklı küçük köpek, bir ipin ucunda pıtır pıtır yürüyerek peşimden geliyordu. Otobüse bineceğim sırada, hayvanların, metroda olduğu gibi, ancak bir sepet ya da çantanın içinde kapalı tutuldukları takdirde taşıta alınabildiklerini öğrendim.</p>

  <p>Bir hırdavatçı sorup soruşturdum. Deplasman maçına giden futbolcuların elinde gördüklerimiz gibi, kahverengi bezden, içine her şeyin tıkıştırıldığı şu çantalardan buldum ve hemen oracıkta, hırdavatçıdan makas isteyip çantada iki pencere açtım. Sonradan pencerelerin üstüne elek bezi geçirecektim.</p>

  <p>Onu diğerleri gibi İt diye çağırmak hoşuma gitmiyordu. O akşam, çoktan her köşesini koklamış olduğu odamda, üstünde birtakım isimler deneyip tepkisini kolladım; Bib dediğimde memnun göründü. Eskiden ismi bu muydu? İsmin tınısı mı hoşuna gitmişti?</p>

  <p>Ertesi gün onu kitabevine görürdüm. O zamanlar henüz bir bastona dayanarak yürüyen Madam Annelet haykırdı:</p>

  <p>— Bu da ne?</p>

  <p>— Bir köpek. Adı Bib.</p>

  <p>— Sokakta mı buldunuz?</p>

  <p>— Sahipsiz hayvanların tutulduğu merkezden seçtim.</p>

  <p>— Alıkoymaya mı niyetlisiniz?</p>

  <p>— Evet.</p>

  <p>— Her gün buraya getirmeye de mi?</p>

  <p>— Elbette.</p>

  <p>İtiraz etmeye cesaret edemedi, çünkü bana ihtiyacı vardı. Hayvanları sevmediği belli oluyor. Ölçümü almak ve boyumu poşumu minicik hayvanla kıyaslamak istercesine bana yukarıdan aşağıya ve aşağıdan yukarıya defalarca baktı.</p>

  <p>— Tuhaf... diye iç çekti sonunda.</p>

  <p>— Nedir tuhaf olan?</p>

  <p>— Küçücük bir köpek, yaşlı hanımlara yaraşır bir köpek seçmiş olmanız. Bir psikanalist için bunun muhakkak bir anlamı vardır.</p>

  <p>Yaşlı bir kadın olan kendisi, bense, görünüşe rağmen, kırk sekiz yaşında bir erkeğim. Her neyse. Birbirlerine alıştılar. Bib her türlü samimiyetin kötü karşılanacağını ve mesafesini korumak zorunda olduğunu çabuk anladı. Beaumarchais Bulvarı'ndaki dükkânda ne bir koltuğa ne de, hele hele, Madam Annelet'nin zamanının çoğunu geçirdiği yatağına çıkmaya yeltendi. Elini de hiç yalamadı, kendisiyle oynamaya davet etmek için topunu da getirmedi.</p>

  <p>Diğer pazarlar tembel tembel yemeğimi hazırlar ve pencerenin önünde yerim, öğleden sonra da dışarı çıkarım. Bib sobayı yakmayışıma, tıraş olup üstümü her zamankinden daha erken giyinişime ve daha saat on birde ona:</p>

  <p>— Bib, çantan! deyişime şaştı.</p>

  <p>Ben pardösümü giyinip şapkamı alırken, gidip en alttaki raflardan birinde duran kahverengi çantayı getirdi.</p>

  <p>Özellikle somut ayrıntılar veriyorsam, bu bir çeşit utangaçlıktan ya da, denebilir ki, duygusallıktan nefret ettiğimden. Aslında bu pazar gezintisi benim için son bir saygı ziyareti anlamına geliyordu. Veda ziyareti diyelim ve bir daha bundan bahsetmeyelim.</p>

  <p>Ne üzgündüm, ne hüzünlü. Şeyleri, bir fotoğraf makinesinin kayıtsız objektifi gibi, oldukları gibi görüyor, kendime de ne merhamet ne müsamaha göstermeden bakıyordum.</p>

  <p>Son pazarımı yaşıyordum, işte hepsi bu kadar. Babamın, annemin, onlardan önce de büyükbabalarımın, büyükannelerimin son pazarları, son pazartesileri, son şahlan vesaire olmuştu. Böyle diye, ne aziz, ne şehit, ne de kahraman oluyorlar. Tarihini seçmeye gelince, bu da dünyada ilk defa olan bir şey değil.</p>

  <p>Daha önceden, "ilgili kişiye" bir mektup yazmakta kararlı idiysem de, bu daha ziyade bir şaka, bir fars, bir nanik, aynı zamanda içimde kalmış bazı ufak tefek şeyleri dökme fırsatıydı.</p>

  <p>Hâlâ içimde kalmış olabilirler mi? Sanmıyorum. Geçti gitti. Sakin bir beyefendiyim. Patronum Madam Annelet için ben Felix'im, güvenebileceği bir tezgâhtar, hikâyesini bildiği ve herkese baktığı gibi bakmaya bir türlü alışamadığı bir adam.</p>

  <p>Başkaları, mahalle esnafı, arada sırada yemek yediğim küçük lokantaların sahipleri için ben, Arquebusiers Sokağı 3 numarada oturan Mösyö Felix'im.</p>

  <p>Nihayet daha başkaları, beni hep aynı saatte Bib'le geçerken görenler için, küçük köpekli adamım sanırım.</p>

  <p>Bir kadın için, eski bir kocayım, genç bir kız ve bir delikanlı için, zar zor hatırladıkları ve hakkında konuşmamaları gereken bir babayım.</p>

  <p>Başka üç kişi, yine bir kadın ve iki çocuk için, neyim bilmiyorum.</p>

  <p>Beaumarchais Bulvarı'ndaki çınarların yapraklarının yarısı dökülmüştü. Arabalar tek tüktü ve Bib'le ben Republique Meydanı'na kadar yürüyüp orada otobüs bekledik. Otobüs geldiğinde, tam biletçi hayvanlar binemez diyecekken çantayı açtım ve Bib içine atladı. Böyle son anı beklemek hoşumuza gidiyor ve hemen hemen her zaman memurun şaşkınlığı karşısında kahkahalarla gülen birkaç yolcu oluyor.</p>

  <p>Bir önceki gün, ilk düşüncem, bu son gezintiyi Puteaux'ya ayırmak olmuştu; orada doğmuş ve yirmi beş yaşına kadar Sainte-Clothilde Kilisesi'nin yakınında, yıkmakta oldukları, Bourgeoise Sokağı'nda yaşamıştım. Bu, fazlasıyla, kutsal yerleri ziyaret gibi olmaz mıydı? Daha sonraları Neuilly'de, Richard-Wallace Bulvarı'nda oturduğum dairenin önünden de geçtim ve hiçbir heyecan duymadım. Oralarda kendimi boş yere aradığımı anlamak gülünç mü yoksa romantik mi?</p>

  <p>Sahiden yaşlı olmamama rağmen, giderek birbirinden daha farklı bulduğum pek çok Felix Allard yaşadı ve onların arasında sadece tanıyamadıklarım değil, artık hiç anlayamadıklarım da var.</p>

  <p>Blanche Meydanı'nda otobüsten indik ve Bib'i serbest bıraktım. Lepic Sokağı'nda, kaldırımlar boyunca küçük yük arabalarını, sebzelerin ve meyvelerin kokusunu, kasap tezgâhlarındaki etleri, pazar yerinin uğultusunu yeniden bulabilmek için günlerden pazar olmamasını isterdim. Kaldırımlarda neredeyse tek başımıza, nefes nefese kaldığımı hissettiğim her seferinde durarak, Tertre Meydanı'na doğru yürüdük.</p>

  <p>Hedefim neden Tertre Meydanı'ydı, bunu açıklayamıyorum, zira o yerin hatıralarımın hiçbiriyle, hayatımın anılmaya değer hiçbir bölümüyle bağlantısı yok.</p>

  <p>Mevsim sona ermek üzere olmasına rağmen, dışarıda kareli masa örtüleri serilmiş masalar vardı, şuraya buraya bir mangal konmuştu ve pek çok insan çoktan yemeğe oturmuştu, çoğu taşralı Fransızlar ile ressamların portrelerini yapmayı teklif ettikleri yabancılar.</p>

  <p>— Yemek mi yiyeceksiniz? diye sordu huysuz bir garson.</p>

  <p>— Evet.</p>

  <p>— Bir aperitif alır mıydınız?</p>

  <p>Yine evet dedim ve bir Suze ısmarladım. Yıllardır, doktorun bana tembihlediği gibi, ne şarap içerim ne alkol. Kararımı vermiş olmama rağmen, bu son zamanlarda neden perhizimi uygulamaya devam ettim acaba? Alışkanlık mı? Kendimi dolaylı bir cezalandırma şekli mi? Kendimi ne için cezalandırıyorum? Bu sabah, kahveme şeker yerine sakarin koydum. Halbuki evde şeker var, perhizde olmayan Bib için.</p>

  <p>Suze seçimi daha beklenmedik. Hayatımda sadece bir defa, Le Mans ile Angers arasında bir yerde, adını bilmediğim bir kasabada içtiğim halde, bu kelimeyi hiç düşünmeden sarf ettim.</p>

  <p>Anne-Marie'yle bir arabadaydım, üstü açılabilir bir araba, satın almış olduğum üstü açılabilir ilk araba. Anne-Marie'nin o zaman Philippe'e hamile olup olmadığını bilemeyeceğim. Kasabanın dışındaki han küçük bir çiftliğe benziyordu; çitle çevrilmiş toprak bir alanda iri bir dişi domuz ve meyve bahçesinde bir sürü beyaz kümes hayvanı vardı.</p>

  <p>Hava çok sıcaktı. Tavanı basık ve loş salon hem yola hem bostana bakıyordu, bostandaki fasulye sırıkları açık seçik bir şekilde gözümün önüne geliyor. Koca göbekli hancı kadın siyahlar giyinmişti.</p>

  <p>— Yemek yiyebilir miyiz?</p>

  <p>— Neden yiyemeyesiniz?</p>

  <p>— Neler var?</p>

  <p>— Önce ezme, yanında da turp ve salatalık. İsterseniz bir kutu sardalye açabilirim. Daha sonra da size bir piliç kızartırım...</p>

  <p>— Pekâlâ...</p>

  <p>— Beklerken ne içersiniz?</p>

  <p>İnsan hayatı boyunca bunlara benzer cümleler sarf eder ve işitir ve bunlardan bazıları hiçbir neden olmadan beynin bir kıvrımına kaydolur.</p>

  <p>Rafın üstünde, çoğunun etiketlerini tanımadığım şişeler gördüm. İki adam, bir hayvan tüccarıyla bir çiftçi diye tahmin ettim, bir masada oturuyorlardı, önlerinde garip renkli bir sıvıyla dolu bardaklar vardı.</p>

  <p>— Ne içiyorlar?</p>

  <p>—Suze.</p>

  <p>— Bana da Suze verin. Ya sen ne içersin Anne-Marie?</p>

  <p>— Ben de deneyeyim...</p>

  <p>Onunla senli benli konuştuğumu, yıllarca aynı yatakta uyuduğumuzu, yakında birer yetişkin olacak iki çocuğun damarlarında onun kanıyla benimkini taşıdıklarını düşünmek birden tuhafıma gitti.</p>

  <p>O sırada buna çok önem verilir ve günün birinde bunun hiçbir iz bırakmadığı fark edilir. Kırdaki parlak güneşle karşılaştırıldığında karanlık görünen o hanın loşluğundaki siluetini, yüzünü gözümde canlandıramıyorum.</p>

  <p>Konuşmuş olmalıyız. Neler dedik acaba? Gözümün önüne sadece hancı kadın geliyor; avluda, tüyleri kabarmış kümes hayvanları arasında, önce birini sonra bir başkasını yakalayan, sonunda en semizi olduğuna karar verdiği bir pilici seçerek kafasını et doğrama tahtasının üstünde kesmeye giden hancı kadın. Biz o pilici yiyecektik ve on iki yaşlarında bir kız çocuğu, öğle güneşi altında hayvanın tüylerini yolmaya başlamıştı.</p>

  <p>Tertre Meydanı'nda neden Suze ısmarladım? Ardından piliç değil, kızarmış patatesle servis edilen yağlı kâğıda sarılı dana ciğeri istedim ve yarım şişe pembe şarap içtim. Yola çıkmamızdan önce yemeğini yemiş olan Bib gene de etten payını aldı ve yan masalardan ona baktıklarından, birkaç ters takla atmadan duramadı.</p>

  <p>Tertre Meydanı'nı ve Sacre-Coeur Kilisesi'ni yirmi yıl, otuz yıl önce görmüştüm. Hafızam beni yanıltmıyorsa, annemle babam beni buraya henüz ilçe ilkokulundayken, yani on bir yaşından önce, kız kardeşimle beraber "Paris'in panoramasını görmek için" getirmişlerdi. Bana öyle geliyor ki taraçalarda daha az masa, kaldırımlarda resim sehpalarıyla daha az ressam vardı, ama ben buraya hatıraları aramaya gelmedim.</p>

  <p>Son pazarımı diğer pazarlardan farklı bir şekilde geçirmek istiyordum ve Paris'i yeniden tepeden görme fikri aniden aklıma geldi. Doğal olarak bunu, açık havada bir öğle yemeği izledi. Hepsi bu. Bib neden topunu saklama oyununu oynamadığımı merak ediyordu, kendimi insanlara seyrettirmeyi hiç istemiyordum.</p>

  <p>— Gidiyoruz Bib...</p>

  <p>Merdivenlerden çıkan ve inen kalabalığın, hatıralık eşya ve kartpostal satıcılarının, esirgeme kurumlarından sıra sıra çocuklara nezaret eden rahibelerin, papazların ve papaz yardımcılarının arasında, Sacre-Coeur'ün ön avlusunda epey uzun süre kaldım.</p>

  <p>Tek renk göğün altında grinin ve pembenin tüm tonlarını gözler önüne seren çatılara bakıyordum. Farkında olmadan, kendimi bir turist gibi anıtların yerini saptamaya çalışırken yakalıyor ve nesilleri düşünüyordum, o nesiller ki... Hayır! Bu hiç iyi değildi. Yüzlerle ilgilenmem daha iyi olurdu, hemen hemen hepsi ifadeden yoksundu. Erkekler, kadınlar, çocuklar, cümle kırıntıları, neredeyse hep aynı şeyler:</p>

  <p>— Güneş olmaması ne yazık... Ta şeye karar görürdük... Bankların üstüne çıkıp mola verebildiği ve ağaçlı yollardaki çakıllı kumu eşeleyebildiği diğer pazar gezintilerimizden çok farklı olan bu gezinti Bib'in kafasını karıştırmıştı. Hareket halindeki bacaklardan, ustalıkla aralarından sıyrılarak uzak durması gereken ayaklardan ve yine ayaklardan başka bir şey görmüyordu.</p>

  <p>— Buradan Bib...</p>

  <p>Bir an, tramvaya binmek istediğimi sanıp, içine atlamaya hazır bir halde hemen çantaya baktı. Çoğu kişinin, birkaç basamakta bir durup nefeslenerek ağır ağır tırmandıkları merdivenden inmeyi tercih ediyordum.</p>

  <p>İşte tam o sırada gördüm onları. Yolda onlarca çiftle karşılaşmış olmalıydım ama hiçbiri dikkatimi çekmemişti. Bu çift çok ağır çıkıyordu yukarı ve yukarıdan bakınca, aslında olduğundan daha da biçimsiz görünüyordu. İlk dikkatimi çeken adamın başı oldu; korkunç derecede büyük bir baş, ancak tıp kitaplarında görülebilen bir hidrosefal kafası, üstünde tek bir tüy olmayan pürüzsüz derisi aynı bir bebek teni gibi pembe, gözleri dışarı doğru fırlamış ve kirpiksiz.</p>

  <p>Hemen hemen normal bir gövdenin altında iki küçük bacak görünüyordu, öyle gevşektiler ki adeta sarkar gibiydiler ve adam, bir ayağını sola, bir ayağını sağa atarak, iki bastonla güçlükle yürüyebiliyordu, çıkılan her basamak çok önemli bir başarıydı sanki. Her basamakta hız alarak başını eğiyor, sonra, sanki yukarıdaki Sacre-Coeur'ün beyaz kütlesi hayatının nihai amacıymış gibi, kat edilecek ne kadar yol kaldığını ölçmek için başını kaldırıyordu.</p>

  <p>Otuz mu, kırk mı, yoksa daha fazla mı, kaç yaşında olduğunu bilmiyorum. Normal insanlar dünyasının dışında yer alıyordu. Hâlâ hayatta olması bir mucizeydi kuşkusuz. Yanındaki kadına gelince, yüz hatları çarpık, kara kuru küçük bir kadındı, ayağında ortopedik ayakkabılar vardı, demir kısmı görülen ayakkabılarından biri dizine kadar çıkıyordu.</p>

  <p>Bir elini adamın kolunun üstüne koymuştu, ona destek olmaktan çok -bu aşikârdı- sevecenlikten, ve adam her basamak çıkışında kadın ona teşekkür etmek ya da çabasından dolayı onu kutlamak için ona gülümsüyordu.</p>

  <p>Aslında karşılaşmamız, adımlarımı yavaşlattığım ve bir sigara yakacak kadar durduğum halde, kısa sürmüştü.</p>

  <p>Ben iniyordum, onlar çıkıyorlardı. Onların üç, dört metre yakınına geldiğimde biraz durdular ve korkunç başlı, bacakları tutmayan adam, şaşılacak derecede tatlı ve ince bir sesle yanındaki kadına sordu:</p>

  <p>— Çok yorulmadın ya?</p>

  <p>Bugüne kadar hiçbir insan yüzünde görmediğim, bana bazı Buda heykellerinin vecd içindeki yüzünü hatırlatan bir gülümsemeyle ona gülümsüyordu, kadın coşkuyla haykırdı:</p>

  <p>— Yok yok! Ben iyiyim!</p>

  <p>Her biri ötekinin mutluluğunun tadını çıkarmak istercesine bakıştılar, sonra da Sacre-Coeur'e baktılar. Nihayet, el ele, ayaklarının dibinde uzanan ve o an onlara ait olan Paris'e dönüp baktılar.</p>

  <p>Sessizce yanlarından geçtim ve birkaç basamak aşağıda başımı çevirdiğimde, onlar ağır ve zahmetli tırmanışlarına yeniden koyulmuşlardı, topal kadının parmakları kirpiksiz adamın kolunun üstündeydi hâlâ.</p>
</body>
</html>
