<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p>15 Kasım Cuma</p>

  <p><br /></p>

  <p>Dün yazmadım ve buna bozuldum, sinirlendim. Her akşam bu mavi deftere yazmak gibi bir mecburiyetim yok. Böyle bir şey yapacağım diye kendime kesin bir söz vermedim. Kendimi özgür, kurtulmuş sanıyordum. Ancak şu var ki, bir şeyi belli bir saatte bir kere yapmış olmak derhal bir alışkanlık yaratıyor, neredeyse bir görev oluyor.</p>

  <p>Bulaşığı bitirdikten ve sobanın anahtarını gece ayarına getirdikten sonra Bib soran gözlerle bana baktı; ben küçücük odaya yönelir yönelmez, önden gitti ve izin vermemi beklemeden koltuğa sıçradı.</p>

  <p>Niyetim yazmaktı gerçekten. Masama oturdum, lambayı uygun mesafeye ittim ve defterin çarşamba günü kalmış olduğum sayfasını açtım. Son paragraftan yeniden okumakla hata mı etmiş oldum?</p>

  <p>— Çok yorulmadın ya?</p>

  <p>— Yok yok! Ben iyiyim...</p>

  <p>İşte o zaman öylece hareketsiz durup bu iki cümleyi kafamda defalarca evirip çevirdim. Büyülerini kaybetmişlerdi diyecek kadar ileri gitmeyeceğim. Yüzleri, gözleri gözümün önüne geliyordu. Eşi için endişelenen, aralarında daha fazla fiziksel kusuru olan, neredeyse bir ucube, çocukluk dönemini atlatmış olması bile bir mucize eseri olanıydı.</p>

  <p>Beni huzursuz eden, canımı iyice sıkan, oyuna getirilmiş olduğum duygusuydu. O iki cümleyi sarf etmişlerdi, tamam. O dakikayı tüm hayatları boyunca beklemişlercesine, Sacre-Coeur'ün beyaz biçimini seyretmişlerdi. Sonra el ele, Paris'in panoramasına doğru dönmüşlerdi.</p>

  <p>Peki ya sonra? Peki ya önce? Peki ya her gün, diğer saatler? Kablolu tramvaya mahsus binmemişlerdi, belki de nefislerini köreltmek istediklerinden, belki bir adakları vardı, ya da sadece kuvvetlerini sınamak için. Onları gözden kaybettiğim ana kadar, sınamadan galip çıkmışlardı.</p>

  <p>Coşkulu birkaç dakika, birkaç saat. Kişisel sevinçlerini birbirlerine yöneltmiyorlar mıydı? Her birinin bir tanığa ihtiyacı yok muydu?</p>

  <p>Elimde kalem, somurtarak, yazacak bir şey arıyor, bulamıyordum. Bu inanç birliğini kabul etmek istemiyor, kabul edemiyordum. Ne pahasına olursa olsun bunu sıradan bir olaya indirgemem gerekiyordu ve aynı nitelikte anlar bulmak amacıyla hafızamı yokluyordum.</p>

  <p>O çocuk tenli adam benim yaşıma, kırk sekiz yaşına gelince ne olacak? Büyük ihtimalle ölmüş olacak. Ama nerede? Nasıl? O koca kafasında hangi düşünceler, kirpiksiz gözlerinde hangi bakışlarla?</p>

  <p>Ortopedik aletler takmış o kadın elini tutmak için hâlâ yanında olacak mı? Ya onun kaderi ne olacak sonunda? Benimki gibi, benimkinden daha da yoksul bir çatı katında, beslemesi çok pahalı olan bir köpekle değil, pencerenin önündeki bir sardunyayla arkadaşlık eden, topallayan bir ihtiyarcık mı?</p>

  <p>Benim için, cevap çok önemli. O kadar ki, pazar günü Tertre Meydanı'na öğle yemeğine gitmiş olduğuma pişman oldum. Mektup yazmak çok daha kolay olurdu! Pişmanlık duymadan gitmiş olacaktım, yemin ederim. Dahası, vicdan azabı duymadan. Kendimden emindim. İçim rahattı. Ne söylediğimi biliyorum, çünkü düşünmeye, düşüncelerimi derleyip toparlamaya insanların çoğundan daha fazla vaktim oldu.</p>

  <p>Doğru, o "an"dan daima çekindim, mümkün olduğu ölçüde "sonrası"nı tahayyül etmek için kafa yordum. Zaten önemli olan "sonrası" değil mi? Pazar gününden beri emin değilim. Arıyorum. Bazen bana kınayarak değilse de şaşkınlıkla bakan Bib değil sadece.</p>

  <p>Dün, perşembe, Madam Annelet, âdeti olduğu üzere, beni defalarca asmakata çağırdı. Ben bir müşteriye hizmet ettiğimde, yazar kasanın klik sesini duyar duymaz, zile basar. Yukarıdan her şeyi işitir. Helezoni demir bir merdiven, dükkânı, giderek daha çok zamanını yatakta geçirdiği odasına bağlar.</p>

  <p>— Neydi Felix?</p>

  <p>— Elden düşme bir kitap alan bir bayan müşteri.</p>

  <p>Yeni kitap az satarız. Çıkan her kitabı yerleştirecek raf bulamazdık. Tabelada şöyle yazıyor:</p>

  <p><br /></p>

  <p style="text-align: center;">C. ANNELET</p>

  <p style="text-align: center;">Yeni ve elden düşme kitaplar,<br />
  kütüphaneler satın alınır</p>

  <p><br /></p>

  <p>"C" Clarisse'in "C'si, ama benim Felix'i sevmediğim gibi o da bu ismi sevmiyor. Babamın ismi Desire, anneminki de Josephine'di ama, öyle değil mi?</p>

  <p>Sekiz yıl önce bir sabah, dört-beş haftadır Paris'te yalnız başıma olup hayatımı kazanmanın bir yolunu ararken, kitabevinin dar vitrininin önünden geçmiştim. Kaldırımda, rıhtımlardakilere benzer bir kurunun içinde eski kitaplar yığılıydı. Zamklı kâğıtla cama bir mukavva yapıştırılmıştı.</p>

  <p><br /></p>

  <p style="text-align: center;">"Genç eleman aranıyor<br />
  İçeriye başvurun."</p>

  <p><br /></p>

  <p>Yaz ortasıydı ve güneş çınarların gölgesini evlerin üzerine düşürüyordu. Açık renk elbiseli genç bir kız geçti, kendinden emin yürüyüşüne şaşakalıp onu gözlerimle izledim. Yanağına bir saç lülesi düşmüş, el çantasını dolgun göğsüne bastırmış, koltuk altlarında ter halkaları, Bastille Meydanı'na doğru yürüyordu ve dünya ona aitti.</p>

  <p>Böyle nereye gittiğini ve sonradan ona ne olduğunu bilmiyorum. Ben kapıyı ittim, bir çıngırak çaldı ve uzun süre içerinin loşluğunda, tezgâhın önünde ayakta durdum. Sonunda öksürdüm ve dükkânın dip tarafındaki bir kapının üstündeki çiçekli bir perde aralandı; yaşlıca bir kadının çıktığını gördüm, hareketleri ağırdı, bakışında âdeta hipnotize edici bir yoğunluk vardı.</p>

  <p>En küçük ayrıntılar hâlâ aklımda. Önce, bir kitabevinde beklenmedik olan, o sarı zemin üzerine kırmızı çiçekli ve yeşil yapraklı perde. Aralıktan küçük bir oda, avluya bakan bir pencere gördüm; avluda, işliğinin önünde, bir sandalyenin ayaklarını yapıştıran bir marangoz çalışıyordu.</p>

  <p>Hâlâ yapıştırıyor. Raflar, kitaplar, yerde kitap yığınları. Beni en çok çarpan, perdenin çiçekleri kadar beklenmedik, cart mor renkli uzun koltuktu.</p>

  <p>Kara gözlerini bana dikmiş duran kadına gelince, bir kitapçıdan çok bir falcıya benziyordu.</p>

  <p>O günlerde yürümekte henüz fazla güçlük çekmediği halde, onu sokakta, gelip geçenlerin arasına karışmışken düşünemiyordum. Sekiz yıl sonra, hâlâ yaşını bilmiyorum. Çok yıpranmış altmış yaşında bir kadın olabilirdi; hayatta kalmaya karar vermiş ve bunun için gerekli enerjiyi bulan yetmiş beş, hatta seksen yaşında bir kadın da olabilirdi - ve öyle olduğunu sanıyorum.</p>

  <p>— İş ilanınızı okudum da...</p>

  <p>Beni tepeden tırnağa inceliyordu ve olgun bir erkeğin genç eleman aranıyor ilanına başvurması onu güldürmemişti. Şaşıran bir insan değildir. Gözlemler, anlamaya çalışır. Çok görüp geçirmiş, her çeşit durumda pek çok erkek tanımış olduğunu, hayatla bağını koparmamak için dükkânın arkasındaki o boğucu ardiyeden çıkmaya ihtiyacı olmadığını hemen anladım.</p>

  <p>— Genç eleman ha?</p>

  <p>— Kırk yaşındayım sadece.</p>

  <p>— Geçen kırk yıl iki misline bedel.</p>

  <p>Yüzüm sararmış olmalı. Anladığından emindim ve ona sırrımı açmamaya kararlı olduğumdan, bulvara çıkmaya hazırlanıyordum.</p>

  <p>Gizli olan her şeyi gören bir kâhin kayıtsızlığıyla, devam etti:</p>

  <p>— Yaşadıklarınız beni ilgilendirmez. Bilmek istediğim şey, kitaplardan anlayıp anlamadığınız.</p>

  <p>Edebiyattan dememişti, kitaplardan demişti ve bu ayrıntı beni şaşırttı.</p>

  <p>— Sorbonne'da üç yıl edebiyat okudum.</p>

  <p>Biraz kafası karışma sırası ondaydı.</p>

  <p>— Hoca mıydınız?</p>

  <p>— Hayır. Babam ölünce işlerini devralmak için öğrenimimi yarım bıraktım.</p>

  <p>İnsanların çoğu size şöyle bir bakıverir, gözlerini bir indirip bir kaldırarak, kaçamak bakar gibi, ya da yüzünüze baksalar da düz ya da güleç bir ifade takınmaya çabalarlar. Bu kadın, tersine, beni utanıp sıkılmadan inceliyordu, hafızasını yokladığını hemen anladım.</p>

  <p>— Bu son yıllarda epey kilo mu aldınız?</p>

  <p>Doğruydu, başımla evet işareti yaptım.</p>

  <p>— Neuilly'de oturuyordunuz, isminiz de...</p>

  <p>— Felix Allard.</p>

  <p>Bir sessizlik oldu. Dudaklarını geren incecik bir gülümsemeye engel olamadı.</p>

  <p>— Hayat tuhaf! İçeri girin...</p>

  <p>Beni dağınık ardiyeye buyur etmek için perdeyi iyice çekti.</p>

  <p>Yuvarlak, tek ayaklı bir sehpanın üzerinde yarısı yenmiş bir dilim kızarmış tereyağlı ekmek, çay ve dergiler vardı.</p>

  <p>— Sandalyenin üstünü boşaltın. Kitapları yere koyun, nereye olursa. Uzun süre ayakta kalamıyorum. İlanı bu yüzden astım.</p>

  <p>Üstünde koyu renk bir elbise vardı, zayıf omuzları için fazla boldu. Göğsüyle kolları da zayıftı, görmesi insana acı veren türden bir zayıflık. Buna karşılık, kalçalarından itibaren vücudu kalınlaşmıştı ve, uzun koltuğa uzandığında, bakışlarım elimde olmadan şiş bacaklarına takıldı, kareli kırmızı bir battaniyeyle çabucak örttü bacaklarını.</p>

  <p>— Ailenizin yanına mı döndünüz?</p>

  <p>— Hayır.</p>

  <p>— O halde, sanırım yalnız yaşıyorsunuz? Ev buldunuz mu?</p>

  <p>— Buraya iki adım ötede, Arquebusiers Sokağı'nda, yağmurlukçunun üstünde.</p>

  <p>— Bu sizde nasıl bir etki uyandırıyor? -Hiç.</p>

  <p>— Kimseyi görmediniz mi?</p>

  <p>— Herhangi birini görmeye çalışmadım.</p>

  <p>Bu sadece kısmen doğruydu. Görmekten ne anladığınıza bağlı. Bir sigara yaktı.</p>

  <p>— Sigara içiyor musunuz?</p>

  <p>Ve Gitanes paketini bana doğru iterek:</p>

  <p>— Sizi buraya kimsenin göndermediğinden emin misiniz?</p>

  <p>— Size daha önce söylediğim gibi, geçerken ilanı gördüm.</p>

  <p>— Kendinize yeni bir hayat kurmayı mı düşünüyorsunuz?</p>

  <p>— Bundan ne kastettiğinize bağlı.</p>

  <p>— Bir mevki... dostlar... bir kadın belki?</p>

  <p>— Öyle olsaydı burada olmazdım.</p>

  <p>Açıklaması zor. Yarım ağızla, sıradan cümleler söylüyorduk karşılıklı, ama gene de derin bir ilişki kurulmuştu sanki. Önemli olan kelimeler değildi, o beni nasıl merak ediyorsa, ben de onu merak ediyordum. Fark şu ki ben, onun bana vereceği ya da vermeyeceği bir işe taliptim ve soru sorma hakkım yoktu.</p>

  <p>Ne var ki, özellikle o ne idüğü belirsiz ardiyeye kabul edildiğimden beri, işe alınmayı neredeyse şiddetle istiyordum.</p>

  <p>— Anladığıma göre yalnız yaşamaya alıştınız ve buna razısınız, öyle mi?</p>

  <p>— Aşağı yukarı öyle.</p>

  <p>— Ben de.</p>

  <p>O gün bana kendisi hakkında daha fazla bir bilgi vermedi.</p>

  <p>— Kasadan para araklamanızdan çekinmeme gerek yok sanırım?</p>

  <p>Gülümsemekle yetindim. Kelimeler giderek anlam yüklü olmaktaydılar.</p>

  <p>— Geçinmek için fazla bir şeye ihtiyacınız da yoktur sanırım. Genç bir eleman istememin sebebi, yüksek bir ücret ödeyemeyecek oluşumdur...</p>

  <p>Cimriydi, bunu hemen anlamıştım, fakat parayı sevdiğinden değil; parasızlık çekmiş, cebinde bir frank olmamanın ve karnını doyuramamanın ne demek olduğunu bilen, gerçek sefaleti tanımış ve yine sefalete düşme korkusunu akıllarından çıkarmayan kişilerin olduğu gibi cimriydi.</p>

  <p>— İşverenlerin çoğunun sizden birtakım belgeler isteyeceğinin farkındasınız, değil mi?</p>

  <p>— Âdet böyle.</p>

  <p>— Ve geçmişinizi öğrendiklerinde sizi işe almakta tereddüt edeceklerinin?</p>

  <p>— Tecrübelerimle gördüm.</p>

  <p>— Sakin mizaçlı görünüyorsunuz. Gürültüden, birden keyiflenip birden surat asmalardan nefret ederim. İnsanlardan beni sevmelerini istemiyorum, cana yakın olup olmamak da umurumda değil. İnsanlar beni ilgilendirmiyor, benim için en iyisi bir akvaryumda yaşamak olurdu.</p>

  <p>Bakışlarında olduğu gibi, her söylediğinde de hem sade, saf hem de saldırgan bir şeyler vardı. Aslında, bugün düşünüyorum da, ilk kırmızı balığımı almamın sebebi o sabah akvaryumdan söz etmesi değil miydi?</p>

  <p>— Bir soru daha. Kadın meselesini nasıl halledeceksiniz?</p>

  <p>Hemen cevap vermeyince de:</p>

  <p>— Yirmi yaşında, dolgun, eti sıkı, işveli bir hizmetçim var. Bir erkek gördü mü, sizin gibi bir erkeğe bile, sürtünmeden duramaz. Altıncı kattaki odasında gece neler olup bittiği beni ilgilendirmez. Er ya da geç hamile kalacak, diğerleri gibi, ya da Sebastopol Bulvarı'nın kaldırımlarını arşınlamak için beni terk edecek. Kabul etmeyeceğim bir şey varsa o da, burada birbirini kovalamak ve kapı arkalarında fısıldaşarak fingirdeşmektir. Kız arkadaşınız var mı?</p>

  <p>— Yok.</p>

  <p>— Kızları sokaktan mı buluyorsunuz?</p>

  <p>Belli belirsiz bir hareket yapmakla yetindim. Günah çıkartıcı rolü oynayan bu kadın karşısında utanıp sıkılan bendim.</p>

  <p>— Anlaşabileceğimizi sanıyorum. Denemesi bedava. On beş gün bir deneyelim bakalım. Ne zaman başlamayı düşünüyorsunuz?</p>

  <p>— İstediğiniz zaman.</p>

  <p>— Öyleyse hemen.</p>

  <p>Aradan sekiz yıl geçti. Tahmin ettiği gibi, birbirimize gayet iyi alıştık. Uzun koltuğunda olsun, yatağında olsun, yattığı yerden ne yaptığımı hatta ne düşündüğümü kestirdiğine yemin ederim.</p>

  <p>Bazen ona içimden büyücü dediğim olur. Birkaç aydır odasından nadiren çıkıyor, zira bacakları ve ayaklan daha da şişti. Artık ne ayakkabı ne de terlik giyebiliyor, neredeyse onu taşımak gerekiyor.</p>

  <p>Arka taraftaki ardiye kadar dağınık olan odası, dediğim gibi dükkânın tam üstünde bulunuyor. Tavam basık; giriş katıyla birinci kat arasında adeta sıkışmış olan evin diğer bölümlerinde olduğu gibi. Benimkinden birazcık daha büyük bir banyo, bir mutfak, bir yemek odası ve yüklük işlevi gören bir oda daha var.</p>

  <p>Çoğu Bröton olan beş-altı hizmetçinin biri gitti biri geldi; şimdiki hizmetçi Renee de Bröton, topu topu on yedi yaşında. Kızın yeterince işi olmadığına hükmeden Madam Annelet, her öğleden sonra onu iki saatliğine üçüncü kattaki kiracı genç çifte ödünç veriyor, daha doğrusu kiralıyor; genç çiftten erkek olanı Adalet Bakanlığı'nda, kadınsa bir avukatın yanında sekreter olarak çalışıyor.</p>

  <p>Kemikli omuzlarını örten eski bir hırkayla yatağındayken bile, Madam Annelet insanı hayrete düşüren bir çeşit enerji yaymayı sürdürür. Son doktoru kapının önüne koyalı beş yıl oldu, öyle öfkelenmişti ki doktorun arkasından bir kadından işittiğim en çirkin kelimeleri sarf etti.</p>

  <p>O günden beri hiç perhiz yapmıyor, hiç ilaç almıyor, oburluk hastalığına tutulmuş gibi değilse de büyük bir iştahla yiyor ve elinin altında daima yiyecek bulunduruyor: kızarmış tereyağlı ekmekler, pastalar, şekerlemeler, şekerlemeli meyveler, ne olursa, yeter ki yenebilecek bir şey olsun.</p>

  <p>Kitapları olması da şart; ilk satırından son satırına okuduğu haftalık dergileri bitirir bitirmez, büyük bir heyecanla kitapların içine dalıyor.</p>

  <p>— Aşağıda Marie-Antoinette üstüne başka bir şey yok mu?</p>

  <p>Geçmişteki bütün kraliçeleri, özellikle onların aşk hikâyelerini biliyor, onu tatmin edecek eserler bulmak da giderek güçleşiyor.</p>

  <p>— Savaşlar ve politika umurumda değil Felix. Benim istediğim...</p>

  <p>Ne istediğini bilirim. Rafları karıştırırım. Eski kâğıt kokan bir yığın kitapla yukarı çıkarım. Dükkânın dışı mavi boyalı, bu defter gibi. Bende anahtarı var.</p>

  <p>Her sabah sekizde içeri girip tezgâhın altından manivelayı alır ve kepengi açmak üzere tekrar dışarı çıkarım. Daha sonra Renee elden düşme kitapların bulunduğu kutuyu sokağa çıkarmama ve düşmemesi için kuruyu kaldırımda bir iki takozla desteklememe yardım eder.</p>

  <p>Bib'in köşesi tezgâhın altında, manivelanın yanındadır ve içeri köpekli bir kadın veya erkek müşteri girdiğinde gıkını çıkarmamaya alışmıştır. Hayvan çıktıktan sonra gidip izini koklamakla yetinir.</p>

  <p>Beni asmakata çağırmak için bir çıngırak düzeni yerleştirilmiştir. Madam Annelet döşemeden yukarı başımın, omuzlarımın, gövdemin çıktığını görür, bazen daha ileri gitmeme gerek kalmaz. Olduğum yerden bildiririm:</p>

  <p>— Cep kitabı Montaigne alan genç bir adam...</p>

  <p>İşitir, bana bakmak gereğini her zaman duymaz ve bir şeyler kemirerek okumaya devam eder.</p>

  <p>Bib işimi böldü, bunu bekliyordum. Oynamak istiyor. Yazma uğraşımı yanda kesme alışkanlığını çoktan edindi. İlk seferinde biraz sinirlendim, aynı şey eskiden çocuklarım her akşam aynı masalı istediklerinde de olurdu. Şimdi vaktim böl, zira bünyemin giderek daha az uykuya ihtiyacı olmaya başladı.</p>

  <p>Madam Annelet benim hakkımda hemen hemen her şeyi biliyorsa da, benim onun hakkında pek az şey bildiğimi yazmıştım sanırım. Ancak bir seferinde, Beaumarchais Bulvarı'ndaki kitabevine gelişimden birkaç ay sonra, bana hayatının bir bölümünden bahsetmişti.</p>

  <p>— Ben de evliydim Felix...</p>

  <p>Bakışlarında yumuşaklık yoktu, sesi sertti.</p>

  <p>— İnanır mısınız, otuz beş yaşındayken aklıma Emile Doyen diye biriyle evlenmeyi koymuştum. Kırk yaşında, aşağı yukarı sizin yaşınızda bir adamdı, sizin kadar sakin görünüşlüydü. Sakin de bir işi vardı: Croissant Matbaası'nda musahhihti, günlerini ve gecelerini camdan bir kafeste, provaların üzerine eğilmiş olarak geçirirdi.</p>

  <p>— O zaman kitabevi var mıydı?</p>

  <p>— Henüz yoktu. Yeniden küçük bir ticarethane açmak niyetindeydim.</p>

  <p>Önceden ne yaptığına dair hiçbir imada bulunmamıştı. Benim için, doldurmaya hiç çalışmadığı en az otuz beş yıllık bir boşluk.</p>

  <p>— Genç kızlık soyadımı kullanarak işi kurdum, zira temkinliyimdir, sermayeyi de biriktirdiğim parayla karşıladım. Bir hafta boyunca kocam sabah gider akşam gelirdi; ertesi hafta gececi olurdu ve akşam yemeğinden sonra benden ayrılır, şafakta gelip beni uyandırırdı.</p>

  <p>Tekdüze anlatımı, ifadesiz yüzü, evlilik hayatının yavanlığını vurgulamak ister gibiydi. Ne aşk, ne sevgi kelimesini telaffuz etmişti. Evde bir erkek fotoğrafı yoktu. Ne kendi fotoğrafı, ne ailesininki, ne de plajda ya da dağda arkadaşlarla çekilmiş fotoğraflar vardı.</p>

  <p>— On yıl sürdü bu.</p>

  <p>Nazikçe sormuştum:</p>

  <p>— Ne oldu?</p>

  <p>— Bir sabah, bir hamal yollayıp eşyalarını aldırdı. Bir mektupla boşanmaya karar verdiğini, tüm kabahati ve masrafları üstlendiğini bildiriyor ve avukatının adıyla adresini veriyordu.</p>

  <p>Ben ondaki görünmeyeni görme yeteneğine sahip değilim, belki hayatı onun gibi tanımıyorum da. Gene de, hassas noktayı açığa vurduğu hissine kapıldım ve oradan hareketle hikâyesini kafamda kurmaya koyuldum. Doğru mu? Yanlış mı?</p>

  <p>Pek çok bilginin birbirini tutması, bu hikâyenin, birkaç ayrıntı dışında, olabildiğince gerçeğe yaklaştığını düşündürmeye yöneltiyor beni.</p>

  <p>— Elli yaşında, beni kimin için terk etti biliyor musunuz? Bir erkek pantolonuyla babasının ceketini giymiş, sokakta gazete satan on yedi yaşında bir kız çocuğu için. Yasal olarak hiçbir engel kalmayınca onunla evlendi.</p>

  <p>— Ne oldular?</p>

  <p>— Sanırım hâlâ beraberler. Kız belki ona çocuklar doğurmuştur, bilmiyorum, bunlara kafa yormuyorum, hâlâ matbaada çalışıyor da olabilir, zira insan o meslekte uzun yıllar yaşar.</p>

  <p>Kelimelerden çok söyleyiş tarzıydı beni şaşırtan. Boğuk çıkan, kasten düz sesin altındaki acı alay, başarılmış saldırganlık hissediliyordu, ama aynı zamanda, bu ne kadar çelişkili görünürse görünsün, bir çeşit kayıtsızlık, daha doğrusu, gerekli, hayati olduğu için edinilmesi kolay olmamış bir ilgisizlik de hisssediliyordu.</p>

  <p>Evlendikleri sırada kendisinin otuz beş, Doyen'in ise kırk yaşında olduğunu söylerken muhakkak yalan söylemişti bana. Tersi daha muhtemel. Birtakım hesaplara göre, o günlerde kırk beş yaşında olduğunu tahmin ediyorum.</p>

  <p>Paris'te doğmuş, bunu bana sık sık tekrarladı ve buna inanıyorum, ama aynı zamanda neredeyse çamurun içinde doğduğuna da inanıyorum ve ağzından kaçırdığı bazı cümleler bu yerin Saint-Martin Kapısı civarında olduğunu gösteriyor.</p>

  <p>O mahalledeki kötü şöhretli otelleri, topuklu ayakkabılı kızların önlerinde nöbet tuttukları otelleri, ya da hizmetçilerinden söz ederken defalarca adını andığı Sebastopol Bulvarı'nı yakından tanıdı mı?</p>

  <p>— Ben Nice'teyken... Ya da:</p>

  <p>— Bu bana Narbonne'u hatırlattı...</p>

  <p>Güney Fransa'daki hemen hemen bütün şehirleri biliyor ve oralardan çok farklı bir biçimde söz ediyor. O şehirleri turist olarak gezip görmemiş. Oralarda akrabası yok. Oralardan ne bir biblo ne bir hediyelik eşya getirmiş.</p>

  <p>O yirmi, otuz, kırk yaşındayken genelevlerin en parlak dönemiydi, kimse de kapattırmayı aklından geçirmiyordu. Ben onu kafamda, neredeyse kesinlikle, öyle bir eve yerleştiriyorum: önce çalışan kız, daha sonra hâlâ çekici, cilveli ve süslü idareci olarak.</p>

  <p>Kadınlardan, diğer kadınların söz ettikleri gibi söz etmiyor. Onlar hakkında daha mahrem, daha tensel bir bilgiye sahip. Onları çiğ bir ışık altında, müşterinin üstünü giyindiği odadan çıkıp tuvalete koşarken çıplak görmüş olduğu anlaşılıyor.</p>

  <p>Biri gidip biri gelen hizmetçilerine de biraz aynı gözle bakıyor. Benim merdivende olduğumu bilmediği bir gün, yalnızca iki ay kalan ufak tefek esmer bir kıza şöyle dediğini duydum:</p>

  <p>— Sen dün gece bir adamla beraber olmuşsun. Hâlâ kokuyorsun!</p>

  <p>Herkesin kendine göre basamakları tırmanma, önünde açılmış yükselme yolunu izleme tarzı vardır. O kendisininkini bütün iradesini ortaya koyarak izledi. Saint-Martin Kapısı'ndan Nice'teki, Beziers'deki, Avignon'daki evlere, nihayet oradan da, olgunluğa erince, ipekliler giyinmiş, mücevherlerle süslenmiş olarak Madeleine Meydanı ya da Richelieu Sokağı civarındaki bir müesseseyi idare etmeye...</p>

  <p>Son aşama kendi hesabına iş kurmak ve gerçek bir ticarethane işletmek değil miydi? Müşterileri arasından ya da başka yerden, ona gerekli saygınlığı sağlayan namuslu ve sakin bir adam seçti. Emile Doyen'i küçük ilanlar aracılığıyla bulmuş olma ihtimalini dışlamıyorum.</p>

  <p>Derken, evlenip Emniyet Müdürlüğü'nün sokak kızları listesinden adı silindi. Kendine ait bir dükkânda, bir kitabevi tezgâhının arkasında, emrinde bir hizmetçiyle yaşıyor.</p>

  <p>Bir zamanlar büyük ihtimalle güzelmiş. Küçümsemeyle şöyle dediğini duymak bunu anlamak için yeterli:</p>

  <p>— Şu biçimsiz, çirkin kadınlar...</p>

  <p>Erkeklerin anatomisi konusunda da daha merhametli değil. Çeşit çeşit, her yaştan, her pozisyonda çıplaklıklar görmüş.</p>

  <p>Günün birinde yaşlanıyor, yüzü çöküyor, göğüsleri sarkıyor ve bacakları kalınlaşmaya başlıyor.</p>

  <p>Yanılıyorsam da fark etmez, çünkü kimseye kötülük etmiyorum ve yazdıklarımı okumayacağı muhakkak. Onun gibi bir kadın dişiyle tırnağıyla mücadele etmiş, hâlâ hastalığı kabul etmediği gibi yaşlılığı da sonuna kadar kabul etmemiş olmalı.</p>

  <p>... Ta ki Emile Doyen'in, o sakin, zavallı, özellikle seçilmiş, tutkusuz, hırsı olmayan Doyen'in, kendisinin de bir zamanlar geldiği sokaklarda bulduğu gazete satan küçük bir kız için onu terk eden Doyen'in mektubunu alana kadar...</p>

  <p>Sanırım pencereyi o gün kapattı. Hem gerçek hem mecazi anlamda, zira yukarıda, yatağını bulvardaki gidiş-gelişlerin görülemeyeceği bir yere bile bile koydu.</p>

  <p>Dışarıda olanlar onu ilgilendirmiyor. Ne dışarının seslerini istiyor, ne kokularını.</p>

  <p>O beni daha ilk günden anladıysa, kendi açımdan belki ben de aynı nedenlerden dolayı onu anlamışımdır. Kendini kapattı. Artık yalnızca kraliçelerin, gözdelerin ve meşhur kibar fahişelerin hikayeleriyle beslediği kendi hayatı ona yetiyor.</p>

  <p>Birtakım ufak tefek olaylara dayandığımdan söz ettim. Her şeyden önce, en üst raftaki kitapların arkasında, ancak el altından satılan erotik kitaplar buldum. İlk iki yıl, bazı bazı, diğerlerinden farklı bir müşterinin camlı kapıyı ittiği oldu; çoğu orta yaşın üstünde, her zamanki kitabevi müşterisinden farklı bir toplumsal konumu olan erkeklerdi.</p>

  <p>Beni görünce şaşırırlar, duraksarlar, çekinerek sorarlardı:</p>

  <p>— Kitabevi el mi değiştirdi?</p>

  <p>Ya da:</p>

  <p>— Yoksa Madam Annelet artık...</p>

  <p>— Madam Annelet şu an burada değil. Ben yardımcısıyım. Bazen hasta ya da yorgun olduğunu söylerdim. Onun yukarıdan dinlediğini bilirdim.</p>

  <p>— Ben yardımcı olabilir miyim?</p>

  <p>— Teşekkür ederim. Başka zaman gelirim...</p>

  <p>Beni odaya çağıran çıngırağı beklerdim.</p>

  <p>— Nasıl biriydi?</p>

  <p>Adamı tarif ederdim, kimden söz ettiğimi hemen anladığını adım gibi bilirdim. Üstünde durmaz ve bana bir açıklama yapmaya da çalışmazdı.</p>

  <p>Önceleri, dükkânla ardiye arasındaki perdenin, kitabevi güç bela iş yapmaya başladığı sıralarda, oraya uzun koltukla aynı zamanda konduğunu düşündüm. Perde çubuğuyla vidaları inceledikten sonra, bunların yıllardır orada olduklarını anladım, uzun koltuğun arkasındaki duvar kâğıdı öbür taraflardakinden çok daha canlı bir renkteydi.</p>

  <p>Yalnızca erotik kitaplar satılmıyor, aynı zamanda meraklısı bunları uydurma bir oturma odası havası verilmiş bu ardiyede karıştırabiliyordu. Madam Annelet'nin eşliğinde mi? Daha genç bir tezgâhtar kız eşliğinde mi? İyi eğitilmiş bir hizmetçi eşliğinde mi?</p>

  <p>Bilmiyorum. Beni ilgilendirmez. Hayatlarımızın, onunkiyle benimkinin belli bir anda yaşanmış tam bir yıkım ve, bunun sonucunda, bir yalnız kalma isteği dışında hiçbir ortak yönü yok.</p>

  <p>Aslında her ikimiz de, birbirimizi kollayarak, karşılıklı düşüncelerimizi kestirmeye çalışarak, tuhaf bir oyun oynuyoruz; başlangıçta Bib ile benim aramda olduğu ve icabında hâlâ da olduğu gibi.</p>

  <p>Onun köpeği, kedisi, kırmızı balığı, pencere pervazında sardunyası yok. Onun gözünde salona doğru ittiği o çıplak ve isimsiz kızlardan farkı olmayan bir hizmetçisi var sadece.</p>

  <p>Perşembeleri, gruplar halinde ya da tek başlarına gelen okullu delikanlılarla genç kızlar yüzünden, en yoğun günlerimden biridir. Hemen hemen hepsini sima olarak, bazılarını ismen tanırım. İçlerinde, ailelerinin açtığı bir hesaplan olan, mahallenin nüfuzlu burjuvalarının oğullan var; faturayı ay sonlarında ailelerine gönderirim.</p>

  <p>Arada sırada vitrinin önünden geçen ve camlı kapıyı itmesini uzun zamandır beklediğim biri daha var, ama itmiyor. Olsa olsa üç yüz metre ötede oturuyor. Tezgâhın arkasında benim olduğumu bildiği için mi kitaplarını başka yerden alıyor acaba?</p>

  <p>Her zaman olduğu gibi, öğleden sonra on defa çıngırak çaldı.</p>

  <p>— Ne istediler Felix?</p>

  <p>— Garnier'den çıkmış bir Stendhal.</p>

  <p>Gözünün her yerde olmasına alışmış bir kere. Eskiden, çalıştırdığı kızları da aynı şekilde sorguya çekerdi herhalde:</p>

  <p>— Ne istedi senden?</p>

  <p>Haftanın diğer günlerine göre daha geç, saat altı buçukta kapatıp, demir kepengi indirmek üzere manivelamla dışan çıktım. Elden düşme kitaplar kurusunu Renee'nin yardımıyla içeri aldıktan sonra hasılatı yukarı götürdüm. Mutfaktan etli kuru fasulye kokusu geliyordu. Oda çok sıcaktı ve Madam Annelet'nin zayıf göğsü hırkanın altında neredeyse çıplaktı. Paralan saydıktan ve zarfa koyduktan sonra, üzerinde durulmaya değmez bir şey söz konusuymuşçasına, yüzüme bakmadan şöyle dedi:</p>

  <p>— Benden ayrılmayı mı düşünüyorsunuz Felix?</p>

  <p>İşte ancak o zaman gözlerini bana doğru kaldırdı ve gözlerinde gerçek bir endişe okur gibi oldum. Sorusu beni şaşırttığından hemen cevap vermedim, o da, sadece kendi kendiyle alay ederken yaptığı gibi, kuru bir gülüşle ekledi:</p>

  <p>— Yeni yüzlerden hiç hoşlanmadığımı bilirsiniz...</p>

  <p>Bir baş hareketiyle hizmetçinin gidip geldiği mutfağı gösterdi.</p>

  <p>— Kızlar konusunda benim için fark etmiyor. Hepsi aynı, yanımda çok uzun süre tutarsam çekilmez olurlar.</p>

  <p>Bu, benimle ilgili olarak durumun farklı olduğu anlamına geliyordu.</p>

  <p>— Sizden ayrılmaya niyetim olduğunu size düşündüren nedir?</p>

  <p>— Bilmiyorum. Bir süredir hissediyorum bunu.</p>

  <p>Ve birden, beni hayrete düşürerek:</p>

  <p>— Doktoru ne zaman gördünüz?</p>

  <p>— Son defa mı? Yakında altı hafta olacak.</p>

  <p>— O sersem size ne söyledi?</p>

  <p>Geri çekilmek için çok geçti. Soruların beklenmedik oluşu beni hazırlıksız yakalamıştı. Kaçak oynamaya çalıştım.</p>

  <p>— Yeni bir şey değil...</p>

  <p>— Yani?</p>

  <p>Pardösüm sırtımdaydı, zira yukarı sadece bir dakikalığına çıkmıştım, ve yatakta oturan saçları boyalı o kadının karşısında, başım neredeyse basık tavana değerek, iri yarı, gevşek ve gülünç görünüyor olmalıydım.</p>

  <p>— Size ne kadar zaman veriyor? Alçak sesle, utanarak itiraf ettim:</p>

  <p>— İki yıl. Belki üç...</p>

  <p>— Hepsi için mi?</p>

  <p>Bu kelimelerin ne ifade ettiğini anlayacağımı biliyordu. Yatalak olmadan, yatağa çakılı kalmadan ya da hastaneye kaldırılmadan önce iki yıl değil. Hayır! Hepsi için iki yıl. Kesin son için.</p>

  <p>Evet anlamında başımı salladım ve isyan hissiyle gerilen vücudunun titrediğini hissettim. Dirseğinin üzerine dayanıp kalkarak, bana neredeyse bağırdı, sesi gene kabalaşmıştı.</p>

  <p>— Siz de ona inanacak kadar aptalsınız değil mi? Ha? Söyleyin!</p>

  <p>— Bana dedi ki...</p>

  <p>— Erkeklerin hepsi aynı. Ona inandınız biliyorum, günbegün bunu yüzünüzden okuyorum. Bu fikri kafanıza soktu ve o zamandan beri kafanızda geliştiğini hissediyorum. İnsanın ancak istediği zaman öleceğini bilmiyor musunuz a budala?</p>

  <p>Konuştuğu kişi artık ben değildim, kendisiydi. Tepeden tırnağa öyle bir titremeye tutulmuştu ki gerginlik dayanılmaz bir hal almıştı.</p>

  <p>— Size ne söylediğimi duydunuz mu? Bu bir irade meselesi. Mesela ben, ölmek istemiyorum ve onların o pis ilaçlarını almadığım ve perhizlerini tatbik etmediğim halde, ancak kendim istediğim zaman öleceğimi biliyorum. Oysa siz, koca adam, diplomalı bir şarlatan iki yıllık ömrünüz kaldığını bildirdi diye sapsarı kesiliyorsunuz! Herifçioğlu bunu, bir cenaze levazımatçısı suratıyla, ciddi bir edayla söylemiştir muhakkak.</p>

  <p>"Bunun bir cinayet olduğunu anlamıyor musunuz? O beylerin keyfine kalmış! Dilinizi çıkarın! Nabzınıza bir bakalım! Şuraya dokunduğumda ağrıyor mu! Ben de öyle düşünmüştüm. Ya şurası? He, he! Ya dışkınız? Ha, ha! Otobüsün arkasından koştuğunuzda soluğunuzun kesildiğine bahse girerim. Soyunun. Tabii sigara içiyorsunuz. Abur cubur yiyorsunuz, yağlı maddeler, ekmek, tatlılar! Elbette! Uzanın. Evet böyle. Kımıldamayın...</p>

  <p>"Siz Felix, sizin de başkaları gibi oyuna geldiğinizi düşündükçe! Terlemeye, lastik eldivenli parmağını gerinize sokan beyefendinin bakışını kollamaya başladınız. Gerinize sokmadı mı parmağını? Buna şaştım. O adamlar parmaklarını deliklere sokmaya bayılırlar...</p>

  <p>"İki yıl! Belki üç, bir daha sigara içmemek, kızlara el sürmemek, tuzsuz peksimetler ve makarna yemek kaydıyla, değil mi?</p>

  <p>"Ben doktorları kapının önüne koyuyorum ve hepsini gömecek kadar da çok yaşayacağım."</p>

  <p>Aniden gerildiği gibi aniden de gevşedi. Şimdi tavana bakıyordu ve farklı bir sesle şöyle dedi:</p>

  <p>— Yapacak mısınız?</p>

  <p>Neyi diye sormadım. Hiçbir şey demedim. Bir süre sustuktan sonra ekledi:</p>

  <p>— Ne zaman?</p>

  <p>— Bilmiyorum.</p>

  <p>Apışıp kalmıştım. Kendimi oğlan çocuğu gibi hissediyordum. Derken, her zamanki o sert gülüşüyle güldü.</p>

  <p>— Bu da bir şey. Pekâlâ Felix, karar vereceğiniz zaman beni bir hafta önceden uyarın ki yerinize birini bulayım. İnanın bana, önce onun hasta olmadığından emin olacağım...</p>

  <p>Bu konuşma yüzünden mi dün akşam bu deftere bir şey yazmadım? Pazar günü Montmartre'da, iki kısacık cümle her şeyi yeniden gözden geçirmeme yetecek kadar beni allak bullak etmişti.</p>

  <p>— Çok yorgun değilsin ya?</p>

  <p>— Yok canım... Ben iyiyim!...</p>

  <p>Perşembe günü, transa girmiş büyücü, kudurmuş gibi bana bağırdı:</p>

  <p>— İnsanın ancak kendi istediği zaman öleceğini bilmiyor musunuz a budala?</p>

  <p>Haydi Bib! Yatma vakti geldi. Yarın başka bir gün.</p>
</body>
</html>
