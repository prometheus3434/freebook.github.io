<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p>17 Kasım Pazar</p>

  <p>Sabahın 11'i</p>

  <p><br /></p>

  <p>Dün öğleden beri yağmur yağıyor; evlerin cephelerini karartan, camlardan süzülen, su oluklarını tıkayan, sık ve soğuk damlalı, bardaktan boşanırcasına yağan bir yağmur, ve ne tarafa dönseniz gökyüzü kapalı, öyle karanlık ki bu sabah her yerde lambalar yanmış.</p>

  <p>Pazar günü yağmur yağması oldukça hoşuma gider. Bir parçacık güneş çıkar çıkmaz kırlara koşanları kıskandığımdan değil. Bir arabam vardı, hatta birkaç tane birden. Deauville ve Touquet yolunu, Güney yolunu ve yol üstünde iyi yemek yenecek yerleri bilirim. Kimseyi kıskanmıyorum.</p>

  <p>İnsanların tatilde olduğu gün yağmur yağması hoşuma gidiyor, çünkü böyle zamanlarda bütün hanelerin dolu olduğu, evlerin insan hayatıyla tıka basa dolduğu hissediliyor.</p>

  <p>Daha dün akşam, kaldırımlarda aylak aylak dolaşan neredeyse yalnız Bib'le ben vardım. Karaltılar bir binanın kapısından park etmiş bir otomobile koşarak kaldırımdan geçiyorlar, çok geçmeden motor çalışmaya başlıyordu.</p>

  <p>Sinemalar, lokantalar, dans salonları dolu olmalıydı; sabırla kuyrukta bekleyen insanlarsa, şemsiyelerin altında, Champs-Elysees'deki ve Büyük Bulvarlar'daki ışıklı büyük kapıların önünde yerlerinde sayıyorlardı şüphesiz.</p>

  <p>Evlerin cephelerinde boşluklar vardı, karanlık pencereler, boş daireler. Daniel, evlere sürünerek, metroya yöneldi. Sanırım sinemaya gidiyordu. Annesi ve kız kardeşi evde kaldılar, saat on birde dairenin lambaları henüz sönmemişti. Ne yaptıklarını bilmiyorum.</p>

  <p>Vosges Meydanı'nda, kimse dışarı çıkmadı. Kaldırım boyunca pek çok araba dizilmişti, bir tanesinin gelişini de gördüm, içinden genç bir çift indi. İkinci katta küçük bir davet veriliyordu galiba, çünkü perdelerin arkasından sanki dans ediliyormuşçasına gölgeler geçip duruyordu.</p>

  <p>Tekrar Beaumarchais Bulvarı'na gittim ve Daniel'in döndüğünü görürüm umuduyla bir araba girişine sığınıp orada epeyce kaldım. Islanan Bib sonunda öyle kederli bir eda takındı ki yerimden ayrıldım.</p>

  <p>Bu sabah gene dışarı çıktık, acele etmeden, boş sokaklarda rahat adımlarla yürüdük. Bazen pencerelerdeki tül perdelerin gerisinde bir yüz seçiyordum. Yağmurun altında ne yaptığımızı merak ederek, gözleriyle bizi izliyorlardı.</p>

  <p>Sanırım pek çok kişi, sabah erkenden onları uyandıracak çocukları olmayanlar, uyumak için yağmuru fırsat bilir. Kimileri hafifçe radyo dinler, radyonun sesi yan ya da üst dairedeki radyoya karışır. Aşağı yukarı emin olduğum şey ise, Philippe'in okumakla meşgul olmadığı.</p>

  <p>Annesi dışan bir göz atacak olursa beni tanımasın diye, penceresinden oldukça uzakta, ıslak bir banka oturup bunu düşündüm. Philippe'in elinde ders kitaplarından başka kitap görmedim hiç. Daniel'i gördüm, ve bahse girerim ki dün akşam popüler filmlerin gösterildiği bir sinemaya gitmeyip, bir sinema kulübüne veya bir avangard tiyatroya gitmiştir.</p>

  <p>Su damlaları kaldırım taşlarına öyle kuvvetli çarpıyorlar ki sıçrıyorlar ve su ayakkabıların içine giriyor, çorapları ve pantolon paçalarını ıslatıyor. Pardösümü kuruması için ateşin yanma koydum, Bib de tüylerini kurutuyor.</p>

  <p>Bib somurtkan. Ben değilim. Neşeli değilim. Canım şarkı söylemek istemiyor. Canım hiç şarkı söylemek istedi mi ki?</p>

  <p>Gene de alttan alta yumuşak bir ruh hali içindeyim, sonunda zevk alınır olunan bazı fiziksel acılar gibi.</p>

  <p>Çocukluğumda sık sık yağmur yağardı. Aptalca bir cümle oldu. Demek istiyorum ki, anılarımda yağmurun, bütün ailenin evde kaldığı buna benzer günlerin yeri çok, özellikle de çocukken, henüz ne kamyonetimiz ne de merkezi ısıtmamız olduğundan, soğuk bizi ısıtılan tek odaya sığınmak zorunda bıraktığı zamanlar.</p>

  <p>Acaba Philippe, Daniel ve iki kızın da benim gibi akıllarında çocukluklarıyla ilgili pek az belirgin anı mı kalacak? Halbuki bana canlı, uyanık, kafa karıştırıcı sorular soran bir çocuk olduğumu söylemişlerdi.</p>

  <p>Ocak 1915'te, Birinci Dünya Savaşı'nın en şiddetli döneminde doğmuşum. O zamanlar otuz yaşlarında olan babam, inşaat müteahhidi olarak hemen askere alınmış ve Paris çevresindeki savunma çalışmalarıyla uğraşıyormuş. İki yıl sonra, gene savaş sırasında, kız kardeşim Louise doğmuş.</p>

  <p>Büyükannem, büyükbabam ve evli olmayan halalarımdan Leonore ile birlikte hâlâ eski evde oturuyorduk.</p>

  <p>Büyükannem güzel kadınmış, etli butlu, o zamanlar öylelerinden hoşlanılırmış. Büyükbabamın, henüz ustabaşıyken, pazar günleri kanoyla dolaşmaya gittiği Chatou'daki bir hancının kızıymış.</p>

  <p>İçinde onların, amcaların ve halaların, tanımadığım kuzenlerin resimlerinin olduğu bakır kenarlı bir aile albümü var. Chatou'da büyükkanneme Güzel Josephine derlermiş.</p>

  <p>Benim dünyaya gelişimden sonra ailedeki ilk ölüm bu olmalı. Yaklaşık dört yaşındaydım. Tek hatırladığım, karanlık çöktükten sonra, papaz yardımcısı kutsal yağ sürmek için geldiği sırada, koro oğlanının çıngırağı.</p>

  <p>Cenazeyle ilgili hiçbir şey bilmiyorum, ama gümüş süslemeli siyah cenaze örtülerini yerleştiren döşemecileri işlerini yaparken izledim. Öğleden sonra, hemen hemen hiç açılmayan salonda, pazarlıklarını giymiş erkekler de gözümün önüne geliyor. Küçük bardaklarda, kokusunu unutmadığım bir alkollü içki içiyorlar, purolar tüttürüyorlardı ve beni kapının önüne koymuşlardı.</p>

  <p>Aralarında büyükbabam da vardı. Biri şöyle dedi:</p>

  <p>— Aklını başına toplamalısın. Ona mutlu bir hayat, güzel çocuklar verdin, ve eminim ki gittiği yerde mutludur.</p>

  <p>Bu arada, daima biraz karanlık olan mutfakta toplanmış olan kadınlar kahve içiyorlar ve kurabiye yiyorlardı.</p>

  <p>İlçe ilkokulunda, Galyalılar'ın tarihini öğrenmeye başladığımda, büyükbabama Vercingetorix lakabını taktım, sarkık posbıyıkları yüzünden, bir zamanlar kızıl olmalıydılar, ama gözümün önüne beyaz olarak geliyorlar.</p>

  <p>Başka cenazeler de oldu, bizim evden değil, ama aile içinden; annemin yüzünde krep bir yas tülü; babam, üstünde iş kıyafeti olmadığında, çoğu zaman siyah takım elbiseler içinde.</p>

  <p>En önemli hikâye, eski evle yeni evin hikâyesidir. Büyükbabam, avlumuza bitişik olan ve uzantısında yer alan boş arazide, Bourgeoise Sokağı'na paralel Four Sokağı'na bakan bir ev inşa etmişti.</p>

  <p>Mesleği bu olduğundan, merdiven pencerelerine renkli camlar, tuğla cepheye seramik süsler koyup, çatıya pembe kiremitlerle neredeyse siyaha çalan kiremitleri birbirini sıra ile takip edecek şekilde döşeyerek, evi sevgiyle inşa etmiş olmalıydı.</p>

  <p>Tarihleri kolayca birbirine karıştırırım. İstesem hatırlayabilirdim. Kız kardeşim Louise filanca halanın hangi tarihte evlendiğini, çocuklarının yaşını veya filanca kuzenin öldüğünde kaç yaşında olduğunu söyleyebiliyordur muhakkak.</p>

  <p>Acaba bu benim aldırışsızlığımdan mı ileri geliyordu ve hâlâ öyle mi, yoksa, çocukluğumdan beri bütün o insanlara, kendimi onlarla dayanışma içinde hissetmeden mi bakıyordum?</p>

  <p>Kendimi onlara yabancı da hissetmezdim. Aile hayatına ya da çevresine isyan eden bir çocuk değildim. Onların kurallarını kabul ederdim. Sokakta arkadaşlarla oynarken mahallenin kurallarını kabul ederdim -o arkadaşlardan bazılarının; Popet gibi- ismini ve yüzünü hatırlıyorum.</p>

  <p>Misket, çember, topaç oyunu oynadım; daha sonra, birkaç ay boyunca lisenin futbol takımındaydım. Yabani değildim.</p>

  <p>— Kız kardeşini sıkıyorsun Felix!</p>

  <p>Anlaşılan onunla iyi geçinmez, onu kıskanır ve mahsus onu iterdim. Bunun üzerine beni el merdivenleri, çuvallar, inşaat malzemeleriyle dolu avluya, ya da tahtaperdelerin hâlâ durduğu sokağa gönderirlerdi.</p>

  <p>İki evin karmaşık, biraz esrarengiz bir hikâyesi var, zira kız kardeşimle benim önümde bundan yarım yamalak bahsederlerdi. Büyükannem aşağı yukarı yeni ev tamamlandığı sırada öldü. Büyükbabam önce bizimle eski evde kaldı. Daha o zamandan iki kamyon sahibi ve sonradan önemli bir nakliyeci olan Cassegrain'le evli Julie halam yerleşti yeni eve.</p>

  <p>Cassegrain, dediklerine göre, çapkındı. Genellikle içer, yüksek sesle konuşur ve kimsenin üstünlüğünü kabul etmezdi. Müthiş bir enerjiye sahip bir ahmaktı ve kendisine karşı konmasına tahammülü yoktu. Bir gün avluyu geçtiği ve annemin yalnız olduğunu görüp fırsattan istifade ermeye çalıştığı doğru mu?</p>

  <p>Haftalar boyunca akşamları, kız kardeşim ve ben yattığımızda, fısıldaşmalar, bazen yüksek sesler duyulurdu.</p>

  <p>— Zavallı Julie! Bunun gibi bir adama çattı! Öyle güzel çocukları var ki...</p>

  <p>O zamanlar iki çocuğu vardı, biri bebekti; bebek, güneşin seyrine göre yeri değiştirilen bir çocuk arabasında dururdu hep. Artık evden eve konuşulmaz olmuştu. Başka olaylar da olmuş olmalıydı, zira önce avluyu yeşile boyanmış tahta bir çitle, sonra bir duvarla ikiye ayırmışlardı.</p>

  <p>Büyükbabam mallarını oğlu ve kızları arasında bölüştürmeye karar verdiğinde tam olarak kaç yaşındaydı bilmiyorum. Birtakım şartlar altında, işletme babama kalmış, ayrıca ömrünün sonuna kadar ihtiyarın bakımını üstlenmişti.</p>

  <p>Bütün bunlar bana bir gölcüğün suyuna yansıyan ve suyun şekillerini bozduğu manzaralar gibi görünüyor. Tek bekâr kalmış olan Leonore hala, bir gece, geri dönmeyeceğini bildiren bir mektup bırakarak, ne zaman gitmişti?</p>

  <p>Kendi payıma ben onu bir daha hiç görmedim. Marsilya'da, sonra da başkent Cezayir'de yaşadığını duydum. Vercingetorix'e gelince, piyano çalan ve önüne onun bildiğinden farklı yemekler koyan çelimsiz bir gelinle bizim evde canı sıkılıyordu.</p>

  <p>Bu sorun bir aile toplantısı sırasında tartışıldı ve, neticede, büyükbaba yeni evde kızı Julie ile birlikte yaşamak üzere duvarın öbür tarafına geçti.</p>

  <p>Cassegrain'le olan bitenler yüzünden, bu bir ihanetti. Böylece, iki kampa bölünmüş olduk.</p>

  <p>Okula gidiyordum. Sınıfımın en iyi üç öğrencisinden biriydim ve bu aileme olduğu kadar bana da doğal görünüyordu. Sınıf birinciliği için başlıca rakibim Godard adlı bir çocuktu, sular idaresinde mühendis oldu ve belediye başkanı değilse de, Puteaux belediye meclisinde üyedir muhtemelen.</p>

  <p>Öğretmenimin tavsiyesi üzerine mi beni Pasteur Lisesi'ne gönderdiler? Çok okurdum, dünkü ve bugünkü yağmur hatırlattı bunu bana. Yağmur yağdığı, hava soğuk olduğu, hepimiz aynı odada kapalı kaldığımız zaman, okurken kafam dağılmasın diye parmaklarımla kulaklarımı tıkardım.</p>

  <p>Diğer büyükbabamdan, saçları başını hâle gibi çevreleyen, ateş gibi bakışları, kırmızı elmacık kemikleri olan Justin Perinel'den keman dersleri aldım. Bizden daha yoksuldu, öğrencilerini kabul ettiği salon sesleri öylesine boğardı, incik boncuklar ve biblolarla öylesine doluydu ki daima nefessiz kalmış gibi olurdum.</p>

  <p>Veremden öldü. Vercingetorix, annemi de aynı akıbetin beklediğini ileri sürerdi, halbuki İkinci Dünya Savaşı'nın sonuna kadar yaşadı.</p>

  <p>— Büyüdüğünde ne olmak istiyorsun? Kesin bir cevap verirdim:</p>

  <p>— Öğretmen.</p>

  <p>— Ne öğretmeni?</p>

  <p>— Bilmiyorum.</p>

  <p>Davama bakan sorgu hâkimi duyarlı bir adamdı, anlamaya çalışırdı -belki biraz fazla- ve bana çocukluğumla ilgili birtakım sorular sormuştu, çünkü, sanıyorum ki benim durumumun göründüğü kadar basit olmadığından şüpheleniyordu.</p>

  <p>Karşılıklı olarak bulunduğumuz konumlara rağmen, bana duyduğu yakınlığı da merakını da gizlemeye çalışmazdı. Bir gün, olanlarla ilgili oldukça uzun bir sorgulamadan sonra, bana:</p>

  <p>— Küçükken en çok ne olmak isterdiniz? diye sormuştu.</p>

  <p>— Öğretmen olmak.</p>

  <p>Ne öğretmeni diye değil, peki neden diye sormuştu. Bu konuda hiç düşünmemiştim. Kafamda, bu besbelli bir şeydi. Önce otobüs biletçisi olmayı hayal etmemiş miydim? Bunu ona söyledim. Daha sonra, hülyalı bir edayla benimle konuştuğunda, hangi psikoloji kitaplarını okuduğunu tahmin ettim.</p>

  <p>— Sizce bu tuhaf değil mi? Öğretmen sınıfta bulunur, ama sınıfın bir parçası değildir. Demek istiyorum ki takımda değildir, gruba ait değildir.</p>

  <p>— Bu aklıma gelmemişti, diyerek kendimi mazur göstermeye çalıştım.</p>

  <p>Güldü ve şunları ilave etti:</p>

  <p>— Pek çok çocuk, üniformadan dolayı, otobüs biletçisi veya polis memuru olmak ister. Sizin durumunuzda, öğretmenlik mesleğiyle ortak bir nokta bulduğumu sanıyorum. Otobüs biletçisi arabanın içindedir, ama o da etrafındaki yolcularla aynı kategoriye girmez...</p>

  <p>Bu akıl yürütmeleri başkalarına bırakıyorum. Uzun zaman var ki hayatı ya da kendimi kitaplar aracılığıyla tanımaya çalışmıyorum artık.</p>

  <p>Başta, Latince'yi seçen ben değildim. Annem doktor olmamı isterdi. Yapı iskelelerinin, göğe yükselen duvarların, babamın şantiyedeki işçileri denetlemeye gittiği zaman, boşlukta bir sirk cambazı gibi üstlerinde gidip geldiği kirişlerin dehşeti içinde yaşıyordu.</p>

  <p>Büyükbabamın zamanında altı ya da yedi olan bu işçilerin sayısı çok geçmeden yirmiye, inşaat mevsiminde ise bazen otuza yükseldi. Babam giderek daha seyrek iş kıyafeti giyer; giderek daha çok yeşil klasörlerin sayısının arttığı, ceketini çıkarıp, gömleğinin kollarını sıvayıp, kravatını gevşettiği küçük bürosunda oturur oldu.</p>

  <p>Kız kardeşim piyano dersleri alıyor ve her gün saatlerce çalışıyordu. Aşina olduğum bir ses bu, tıpkı bir manivelanın yardımıyla çalıştırılan ve sık sık inadı tutan ilk kamyonetin gürültüsü gibi. Daha sonra, el arabalarının yerini bir kamyon aldı.</p>

  <p>Seçmem gerektiği zaman:</p>

  <p>— Yunanca-Latince, diye bildirdim.</p>

  <p>Öğretmen Yunanca'nın zorluklarına dikkat çektiği için belki. Çağrılan çok olur, derdi, ama seçilen pek az, böylelikle, yazılışının esrarengiz tarafıyla da beni çeken Yunanca'ya üstünlük verir gibiydi.</p>

  <p>Sorgu hâkimim olsa, bunun da benim için hayattan, yani topluluk hayatından kaçmak için bir yol olduğunu ileri sürerdi. Yunanca dersleri en az devam edilen derslerdi ve olgunluk sınavına hazırlanan büyükler arasında bile bu dersi izleyen ancak altı-yedi kişi vardı; avluda hocayla eşit şartlarda gevezelik ettikleri görülürdü.</p>

  <p>Allard dedem ben lise bir ya da ikideyken öldü. Son zamanlarda, kızı Julie'ye olan düşkünlüğüne rağmen, Cassegrain'lerin evindeki yaşantısından hayal kırıklığına uğramış olduğu belliydi. Evi gürültülü, damadı had safhada kabaydı ve gittikçe daha sık bizim eve sığınmaya geliyordu.</p>

  <p>Avluda, duvarın öbür tarafında, sandalyesinin üstünde öldü. Piposu elinden düşmüştü. Kalp hastalığı dediler. Evdeki hayata o kadar az katılıyordum ki, bu konuda pek az şey biliyorum. Ders çalışmadığım zaman, okuyordum. Genel olarak günde bir, tatillerde iki, üç kitap okuduğum olurdu.</p>

  <p>Kız kardeşimin genç bir kız oluşunu hayretle seyrediyor ve oğlanlardan bahsediş tarzına şaşıyordum. Cinsel açıdan erkenci değildim ve benden daha girişken olan bir okul arkadaşım, Ledoux ile birlikte, ilk defa on beş yaşındayken bir kadına yaklaştım, günler öncesinden mimlediğimiz bir hayat kadınıydı.</p>

  <p>— İkiniz birden mi? diye haykırmıştı.</p>

  <p>Saflığımız onu güldürmüşrü. Sonradan, anlaşmış gibi, Ledoux ve ben birbirimizi görmekten kaçınmıştık.</p>

  <p>1930'da -yılından aşağı yukarı eminim- bir ay deniz kenarında kaldık. Babam bizi Dieppe'e götürdü, orada bir villada bir kat kiralamıştı ve birkaç gün sonra bizi, annemi, kız kardeşimi ve beni bırakıp gitmek zorunda kaldı, zira en çok yazın iş olurdu.</p>

  <p>Yağmurun yağdığını işitiyor, köpeğin ve kurumakta olan pardösümün kokusunu, derimin kokusunu duyuyorum, çünkü soba adamakıllı ısıtıyor. Puteaux'daki soba gibi bu da istenen dereceye bir türlü ayarlanamıyor.</p>

  <p>Hatırlayabileceğim başka anılarım da var. Beni asıl ilgilendiren, bu anıları, Philippe ile Daniel'in günün birinde hayatlarının aynı dönemine ilişkin sahip olacakları anılarla karşılaştırmak. Bunun en önemli dönem olduğu ve yaşantımızın kalan kısmının ona bağlı olduğunu hep söylemezler mi?</p>

  <p>Kendi payıma ben, kendimi vaktiyle olduğum liseli gençte bulamıyorum, belki de o zamanlar kendi başıma yaşamaya çalışmayıp giderek daha çok kitaplara gömüldüğümden.</p>

  <p>Bir akşam, saçlarında ve omuzlarında kireç tozu kalmış bir halde şantiyelerinin birinden dönen babam geliyor gözümün önüne, bizimkinden daha renkli teni olan güçlü bir erkek. Kıştı, çünkü odamda değil, artık ateş yakılan salonda çalışıyordum.</p>

  <p>Bir metni Yunanca'ya çeviriyordum, ona esrarengiz görünen işaretlerle doldurduğum sayfanın üzerine eğildi. Arkamda duruyordu, onu görmüyordum. Gene de memnuniyetinin, gururunun, birden oğluna duyduğu bir tür saygının farkındaydım.</p>

  <p>Ne mutsuz, ne de sıkıcı ya da huzursuz bir çocukluğum oldu. Sisli olduğu kadar güneşli anılarım da var: mesela, avluda, arkaya doğru eğdiğim bir sandalyenin üstünde, ayaklarımı kalasların üstüne dayamış, elimde bir kitap, evin, Puteaux'nun ve Seine'deki römorkörlerin sesleri ben farkında olmadan beynime kaydolurken.</p>

  <p>Saat üç ve hâlâ yağmur yağıyor. Yavaş yavaş kuruyan pardösüm normal ağırlığının iki kah ağırlaştı ve yedek pardösüm olmadığından dışarı çıkmam söz konusu değil. Bundan başka, su birikintileri arasında yeni bir gezintinin Bib'in hoşuna gideceğini sanmıyorum.</p>

  <p>Epey oluyor, gündelik zarfı asmakata götürdüğüm bir akşam, Madam Annelet bana:</p>

  <p>— Pazar günleri ne yaparsınız Felix? diye sordu.</p>

  <p>— Hiçbir şey, dedim sadece.</p>

  <p>Bana ısrarla baktı ve bundan anlamış olduğu sonucunu çıkardım. O da hiçbir şey yapmıyor. Dergiler ve tarihi romanlar okumak dışında, hafta içi de hiçbir şey yapmıyor. Odasında hemen hemen hareketsiz hale geldiğinden beri, her cumartesi akşamı beni tekrar tekrar çağıracağı hissine kapılıyorum.</p>

  <p>Pazar sabahları, Renee yanında olur. Ama hizmetçi öğle yemeğinden hemen sonra gider çünkü öğleden sonrası kendine aittir ve akşam izinlidir, hafta içinde de izinli olduğu bir akşam vardır. Panjurları kapalı duran giriş katında kimse olmaz. Madam Annelet'nin zili çalıp beni çağırma imkânı yoktur. Soğuk yenen bir akşam yemeği hazırlanıp yanına konmuştur. Bugünkü gibi bir günde, yağmurun sürmesi ve geçen otobüsler dışında, tam bir sessizlik olmalı.</p>

  <p>Bir süredir, Bib'le'benim beraber yaptığımız gezintiler sağlığım yüzünden kısaldı. İki yıl öncesine kadar, rıhtımlar boyunca Charenton'a kadar yürür, Bercy'deki parmaklıkların arkasındaki fıçılara, birbirine bağlanmış mavnalara bakar, olta atmış bir balıkçının yanında dururduk.</p>

  <p>Bütün bankları biliriz. Bistroların teraslarını da bilirim; bir güneş ışını bulutu deler delmez mola verip oturur, bazen bir kadeh beyaz şarap söylerim, ama tadı hiçbir zaman hapishaneden çıktığımda içmiş olduğuma benzemez.</p>

  <p>Tarihlerle yüz yüze gelmem gerektiğinde, her seferinde şaşırır kalırım. Kırk sekiz yaşındayım. Daha doğrusu, ocakta kırk dokuz olacağım. Yaşıtım erkeklerin çoğu benden daha sağlıklı ve genç görünüyorlar, ben vaktinden önce ihtiyarladım.</p>

  <p>Bunun kendi kendime sorduğum şu oldukça belirsiz soruyla bir ilgisi yok: Hayatım nasıl geçti, zaman nasıl akıp gitti, olgunluk sınavımdan ve Sorbonne'a kaydoluşumdan bu yana geçen o otuz yıl?</p>

  <p>Bir yandan, vaktiyle olduğum genç adamda kendimi göremiyorum, öte yandan ise sanki dünmüş gibi geliyor. Bir hayatın bu kadar az şey vermesi, neredeyse hiç iz bırakmadan geçip gitmesi fikrine isyan ettiğim oldu.</p>

  <p>On sekiz, yirmi yaşında, henüz uyanık düş görürken, kendi kendime, ne bilimsel ne felsefi yanı olan, ama beni çok mutlu eden kişisel bir küçük kuram geliştirmiştim.</p>

  <p>Bir fizik dersinden aklımda, birbirine temas eden cisimler arasında bir tür alışveriş meydana geldiği, mesela bir sürtünmenin nesneler üzerinde izini bıraktığı kalmıştı.</p>

  <p>Böylece, hayatımız boyunca geçtiğimiz yerlere izimizi bıraktığımızı hayal ediyordum, tıpkı köpeklerin havayı koklayarak izini bulduğu av hayvanı gibi. Koku değil. Arkada bırakılan başka türden bir iz, yahut da hayaletlerin, uçucu maddelerin art arda birbirini izlemesi gibi bir şey.</p>

  <p>Uzun zaman önce böyle bir şey olmadığını, bizden geriye -çok çok kısa bir süre için!- kalan imgelerin yalnızca bizi tanımış olanların hafızasında uçuşan, biçimi bozulmuş, çoğu zaman karikatürümsü imgeler olduğunu keşfettim.</p>

  <p>Philippe ile Daniel'in peşinden ayrılmayışımın sebebi bu değil. Kendimi onlara göstermiyor oluşum bunun ispatı. Beni son gördüklerinde altı yaşından ufaktılar, ben de hâlâ yakışıklı, özenle giyinen, toplu olmayan bir adamdım.</p>

  <p>Tek yaptığım, .onların büyüdüğünü seyretmek ve birer erkek olma yolunda olduklarından emin olmak. Onların yaşındayken ben de kendimi bir erkek olarak görmez miydim?</p>

  <p>Üniversiteye girişim ailede hiçbir tartışmaya yol açmamıştı. Yunanca-Latince'yi seçtiğim andan itibaren tek çıkış yolu buydu ve yapacağım tek şey bu yolda devam etmekti. Babam, tek oğlu olduğundan, onun günün birinde işini devraldığını göremeyeceğine üzülmüştü, ama aslında benimle gurur duyuyordu.</p>

  <p>Bir akşümüstü onu Ecoles Sokağı'na götürmüştüm, avlunun eski taşlarına saygıyla basmıştı.</p>

  <p>— Şu işe bak! Victor Hugo'nun bir heykelini koymuşlar!</p>

  <p>Hugo bildiği nadir yazarlardan biri olduğundan, hiçbir şey onu daha çok etkileyemezdi. Basamakların öbür ucunda Pasteur'ü görmek içini daha da rahatlatmıştı, sanki o iki adamla emin ellerdeydim.</p>

  <p>Ona amfileri göstermiştim, alınlıklarda isimlerini okumuştu: Turgot, Richelieu, Guizot... Bizden başka kimsenin olmadığı bir sınıfta, kısa bir süre için sıralardan birine oturmuş ve kilisedeymiş gibi fısıldayarak konuşmuştu.</p>

  <p>Hoca olabilirdim. Kelime anlamını bile anlamadığım bir yaşta kararlaştırılmış bu meslek, muhtemelen bana uygun düşerdi.</p>

  <p>Davamın tahkikatı sırasında kaldığım Sante Cezaevi'nde, genç suçlulara temel eğitim dersleri vermemi önermişlerdi. Kabul etmiştim. Bilmediğim sebeplerden dolayı, yer yokluğundan şüphesiz, çok geçmeden beni Fresnes Cezaevi'ne nakletmişlerdi. Orada sadece birkaç hafta kalmış ve avukatım Forniol ile tartışmaktan başka bir uğraşım da olmamıştı.</p>

  <p>Beş yıl ağır hapis cezasına mahkûm edildiğim karan açıklanınca, beni Melun Cezaevi'ne götürmüşlerdi; kâğıt üstünde, orada, altı ay boyunca hücre tecritine tabi tutulmam gerekirdi. Bunlar idari terimler. Gece gündüz, bir hücrede, günde bir defa sadece başgardiyanı görerek ve ayda bir defa müdür ya da yardımcısı tarafından ziyaret edilerek, tek başına yaşanır. Sessizlik mecburidir.</p>

  <p>Benimkinden daha uzun cezalar için tecrit süresi bir yıldır ve hükümlülerin çoğunun bundan bir kâbus gibi bahsettiklerini duydum.</p>

  <p>Arada sırada uğrayan cezaevi doktoru, beni yıkılmış bir halde bulamayınca hayrete düşer, hatta kayıtsızlığım onu endişelendirirdi sanki. İntihar etmemi önlemek için özel olarak gözetlenmemi bile tavsiye etmiş, bunu sonradan öğrendim.</p>

  <p>— Tepki göstermiyorsunuz gibime geliyor, diye itiraf etmişti bir gün. Normal uyuyor musunuz? Bazen nefessiz kalma hissine kapıldığınız olmuyor mu?</p>

  <p>— Hayır.</p>

  <p>— İyi besleniyor musunuz?</p>

  <p>— Bana verilen her şeyi yiyorum.</p>

  <p>— Dışarıdan hiç ziyaretinize gelen olmadı mı?</p>

  <p>— Hayır.</p>

  <p>— Ya mektup?</p>

  <p>— Hayır.</p>

  <p>Nasıl bir tonda konuşacağımı anlamak için bu konuda beni konuşturmak istiyordu, zira her şeyin kayıtlı olduğu dosyamdan durumumu öğrenmişti.</p>

  <p>— Rahatsızlıklarınız yok mu? Bir yeriniz ağrımıyor mu?</p>

  <p>Hayır. Çeşitli el işlerinden birini seçmem söylenmiş ve bunların arasında gerçek bir meslek olmadığı için, kukla modeli çıkarmayı seçmiştim.</p>

  <p>— Günlük yürüyüşünüzü yapıyor musunuz?</p>

  <p>Avluda. Bu mecburidir. Duvarlar ve tuğlalardan başka bir şey görülmez. Yürürken, yıldız şeklindeki avlunun başka bölümlerinde yürüyenlerin ayak sesleri işitilir bir yankı gibi. Görünürde, ortada duran, donuk, kayıtsız, işini yapan gardiyandan başkası yoktur.</p>

  <p>— Sizin yerinizde olsam, nörologun gelip size bir bakmasını isterdim. Buna hakkınız var. Sizi buna zorlayamam. Her halükârda bu durumda birkaç gün revirde gözlem altında tutulursunuz.</p>

  <p>— Sinirlerim gayet iyi durumda.</p>

  <p>Bir uzman tarafından sorgulanmayı hiç mi hiç istemiyordum. Son altı ay boyunca, sanki bir sorun çıkarıyormuşum gibi beni kollayarak, bana yeterince soru sormuşlardı. Müdür de benimle ilgileniyordu, o da doktor gibi, tepki göstermeyişim yüzünden ne yapacağını şaşırmıştı.</p>

  <p>Şüphesiz bu şaşkınlığın nedeni, belli bir toplumsal çevreden gelen hükümlülerin sürekli şikâyet edip, ayrıcalıklı muamele görmek isteyip, gerçekten hasta olmadıklarında bile kendilerini hasta gibi göstermeleriyle ilgiliydi.</p>

  <p>Keşişler, yüzyıllardan beri, aşağı yukarı buna benzer bir hayat tarzı seçmemişler midir? Şehrin göbeğinde de, kendilerine hapishanedekinden daha katı bir düzen yaratmış olan kim bilir kaç kişi vardır?</p>

  <p>— Hücrede uzun süre kalacağınızı sanmıyorum Allard. Son raporumda sizin zamanından önce olağan düzene geçirilmenizi öneriyor ve iyi halinizi belirtiyorum.</p>

  <p>Hangi iyi hal? Gündelik ziyareti sırasında başgardiyana vuracak mıydım yoksa?</p>

  <p>— Dosyanızda yazılanlara göre, edebiyat dalında ileri düzeyde öğrenim görmüşsünüz. Kütüphanede görevlendirilmeye ne dersiniz? Altı yıllık kütüphanecimiz gelecek hafta tahliye edilecek. Nazik bir görev, zira mesele kitapları rasgele dağıtmak değil, okurlara, özellikle genç hükümlülere yol göstermek.</p>

  <p>Bu görevde yaklaşık dört yıl kaldım. Sonuçta bu biraz hocalığa benziyordu. Ve Sainte-Genevieve Kütüphanesi'ndeki aynı o eski kitap kokusunu bulmuştum. Hemen hemen tüm arkadaşların ziyaretçileri olurdu. Ben ziyaretçi beklemezdim. Tek bir ziyaretçim olmadı ve bunun eksikliğini de duymadım. Bilakis!</p>

  <p>Günlerim hep aynı şekilde geçerdi, şimdi Beaumarchais Bulvarı'nın bir ucundaki, Vosges Meydanı'ndaki, Seine rıhtımlarındaki, Arquebusiers Sokağı'ndaki daha büyük hapishanemde olduğu gibi.</p>

  <p>Kendime dayattığım ya da kendilerini bana dayatmış olan kurallara uymaya devam ediyorum ve hâlâ görünmez duvarlarla çevriliyim.</p>

  <p>Geçen pazar, kendime programın dışına çıkma izni verdim; Tertre Meydanı'na yemek yemeye gittim ve bana öyle geliyor ki bu bana hiç yaramadı.</p>

  <p>Ne zaman Sorbonne'u ansam bu düzen mevhumunun tekrar karşıma çıkması tuhaf değil mi? Görünüşte hayatım olabildiğince özgürdü. Ailemin benimle ilgileneceği safhayı aşmıştım. Ders saatlerim, çalışmalarım, çeşitli sınav ve diplomaların karmaşık işleyişi hakkında bir şey bilmezlerdi.</p>

  <p>Bana güvenirlerdi, benimle ilgili endişeleri yoktu; kafaları, yeni yeni gezip tozmaya başlayan ve bağımsız tavırlar takınan kız kardeşimle meşguldü.</p>

  <p>— Bari bana yardım edebilecek ve günün birinde işi ele alabilecek iyi bir oğlana düşse! derdi babam iç çekerek.</p>

  <p>Sorbonne'a 1932'de girdim. Sırık gibi/ sarsak bir delikanlıydım; böyle birinin günün birinde bütün elbiselerin üstünde eğreti durduğu bir yağ kütlesi haline geleceğine kimse ihtimal vermezdi.</p>

  <p>Eski evdeki odamda kalıyordum hâlâ, raflar kitaplarla tıka basa doluydu, şimdi oturduğum kümeste olduğu gibi.</p>

  <p>Pasteur Lisesi'nde parlak bir öğrenciydim ve hocalarımın benim başarılı olacağım konusunda kuşkulan yoktu. Bir sonraki ilkbahar başıma ne geldi, yani 1933 ilkbaharında?</p>

  <p>Ne olduğunu hâlâ bilemiyorum. Öğretmen adayları için zorunlu dersleri seçmiş ve programımı yapmıştım.</p>

  <p>Felsefe önceleri beni çok heyecanlandırdı ve bütün kış, eski tarih ve ortaçağ tarihinden başka Yunanca'ya da devam ettim. O zamanlar hâlâ tramvay vardı; şehre gitmek için, sabah erkenden, kolumun altında kitaplarla tramvaya biner ve yolda okurdum. Derste notlar alır ve diğer dersin saatinin gelmesini beklerken, çoğu zaman ucuz bir lokantada yemek yerdim.</p>

  <p>Havalar güzelleşip de günler uzayınca, bir kahvenin terasında veya Luxembourg Bahçesi'nde oturmayı ve Puteaux'ya ancak geceleyin dönmeyi alışkanlık haline getirdim.</p>

  <p>Aklıma gelen kelime uyuşukluk. Uyuşup gevşiyordum. İlkbaharın, ışığın, sıcağın, kalabalığın gidiş-gelişinin içinde eriyordum. Yoldan geçenleri seyrediyor ve hikâyelerini kurmak istercesine onları zihnimde takip etmeye koyuluyordum.</p>

  <p>Sanırım mutluluk denen şeye en yaklaştığım zamandı. Dünya derimden içeri giriyordu; güneş ve gölge, meydanlardaki ağaçlar, Saint-Michel Bulvarı'ndaki durmak bilmeyen koşuşturma, biraların kokusu ve bilardo toplarının gürültüsü.</p>

  <p>İki ay boyunca kitaplarımın kapağını dalgın dalgın açtım, bakışım hemen bir dilenciye, kırmızı ya da beyaz bir entariye, havuzun suyu üzerinde süzülen bir oyuncak yelkenliye takılıyordu. Yaşayan herhangi bir şeyi, bir karıncayı, bir arıyı, bir çiçeği seyrederek, sıkılmadan bir saat geçirebilirdim.</p>

  <p>Lise disipliniyle yetiştirilmiştim ve birden kendimi kıpır kıpır, renkli bir âleme bırakılmış buldum; orada kimseye hesap vermeden gönlümce eğlenebilirdim.</p>

  <p>Fransız edebiyatı sınavını yaklaşık bir not farkla veremedim, üstelik kolay bir konuydu: 18. yüzyılın ilk yarısında tiyatro. Bu konuda evdekilere hiçbir şey söylemedim. Saint-Germain Mahallesi'ndeki bir doktorun yanında çalışan kızıl saçlı bir hizmetçiyle tanışmıştım. Akşamlan, yedinci kattaki odasında, demir karyolasının kenarına oturup, patronların yemeği bitirmelerini ve onun bulaşıkları yıkamasını beklerdim.</p>

  <p>Onun yüzünden, Paris'te mutlaka görülmesi gereken bir işim olduğunu bahane ederek, Dieppe'te annem ve kız kardeşimle yalnızca bir hafta kaldım. Talihin işine bakın ki, birkaç gün sonra bu kızla tartışacaktım. Onun yerine birini bulmam iki haftamı aldı; o iki haftayı, tatilden dolayı boşalmış sokaklarda taban tepmekle geçirdim.</p>

  <p>Bütün o dönem hafızamda ışıklı bir sise bürünmüş olarak duruyor. Hiçbir şeyin önemi yoktu. Hiçbir şey önemli değildi. Durup dururken, bir otobüsün sahanlığına atlıyor, nereye olursa gidiyordum. Vitrinlere bakıyor, kahvelerde oturuyordum. Bilardodan söz ettiysem bunun nedeni iki üç ay boyunca Cluny birahanesinin birinci katında bilardo oynamış olmamdı.</p>

  <p>Evdekiler hâlâ kız kardeşim için endişeleniyorlardı. Bana büyük adam muamelesi yapıyorlardı ve kimse istikbalimden şüphe etmiyordu.</p>

  <p>Ne var ki, ikinci kışın sonunda tek tutkum, diploma gerektirmeyen serbest edebiyat lisansı olmuştu, böylelikle öğretmenlik yapmaktan vazgeçmiş oluyordum.</p>

  <p>Bu beni korkutmuyordu. Yalnız düşündüğüm zaman bazen bir anlığına paniğe kapılıyordum.</p>

  <p>— İlerde ne yapacaksın?</p>

  <p>Bu soruyu o kadar çok duymuştum ki! On dokuz yaşından yirmi buçuk yaşına kadar bu soruyu kendime sormadım. Bilmezlikten gelmeyi istedim. Dersleri kendi isteğime göre, o sırada geçici olarak hangi konuya hayranlık duyuyorsam ona göre seçiyordum. Bu şekilde, topu topu üç defa gittiğim bir sosyoloji dersine yazıldım ve bir de Çince öğrenecek oldum.</p>

  <p>Artık Sorbonne benim için bir mazeretten, bir dekordan, bir hayat tarzından başka bir şey değildi.</p>

  <p>Yıllarca evde hizmetçimiz olmadı. Büyükannemin de hiç olmamıştı, bildiğim kadarıyla halalarımın da. Bu bir para meselesinden ziyade bir gelenek, bir ahlaktı: Kadın evinin işini kendi görmeli ve yemekleri hazırlamalıdır.</p>

  <p>Büyükbabam zanaatkarca, tuğla üstüne tuğla koyarak, müstakil banliyö evleri inşa etmişti. Babam, daha ilk yıllardan itibaren, betonarme için gerekli malzemeleri edinmişti ve altı katlı bir bina siparişi aldığında, malzemesini çoğaltıp Puteaux sınırında bir arazi kiraladı.</p>

  <p>Bu değişiklikler eve bir hizmetçinin girmesi ve yeni bir arabanın, kamyonet değil, dört kapılı gerçek bir arabanın satın alınmasıyla az çok aynı zamana rastladı. Sürücülük sınavına girmek istemem ve ehliyeti aldıktan sonra otomobili giderek daha sık ödünç almam kaçınılmazdı.</p>

  <p>Ahbaplarım oldu, dostlarım değil. Kızlarla çok düşüp kalktım, ama asla uzun süre aynı kızla değil. Altımda araba olmasına rağmen, zengin çocuğu havalarına girmiyordum. Cebimde az para olurdu, iyi giyinmek hoşuma gitse de buna aşırı bir önem vermezdim.</p>

  <p>O üç yıllık dönemin çerçevesini daha iyi belirlemeye çalışarak yazdıkça, bilinçsizliğime daha çok şaşıyorum. Halbuki er ya da geç aileme, biri ortaçağ tarihinden, öbürü genel felsefe tarihinden olmak üzere yalnız iki diploma aldığımı söylemem gerektiğinin farkında olmalıydım. Ne var ki bu diplomalar bana hiçbir kapı açmıyor, herhangi bir mesleğe girmemi sağlamıyordu. Öğretmenlik artık kesinlikle söz konusu değildi ve başka hiçbir şey de öğrenmemiştim.</p>

  <p>Okumuştum. Önemli olan şeylerin neredeyse hepsini okumuştum. d'Harcourt'un terasında ya da sigara dumanlı salonunda Rus, İngiliz, Amerikalı yazarları, büyük adamların hayatını, evrimi saatlerce tartışmıştım, ve daha neler neler.</p>

  <p>Sonra? Günü gününe yaşıyor, bencil sevinçlerle, anlık zevklerle kendimi tıka basa doyuruyordum. Sokak beni büyülüyordu, ama bir meydanda durup, gözlerim yarı kapalı, kendimi son derece mutlu hissederek gözkapaklanmın üstündeki güneşin sıcaklığının tadını çıkarabiliyordum.</p>

  <p>Kız kardeşim, on sekiz yaşındayken, Noblet adında bir ticarethane temsilcisiyle nişanlandı ve sanırım ailem yakında sorumluluktan kurtulacağını da düşünerek bir "oh" çekti.</p>

  <p>Nerede ve nasıl tanıştıklarını bilmeyişim, eve ne kadar yabancı hale geldiğimin ispatı. Sadece düğünü ve Montmartre'da, Lamarck Sokağı'nda taşındıkları küçük daireyi hatırlıyorum.</p>

  <p>Babamın Noblet'yi kendi işine girmeye ikna etmeyi deneyip denemediğini de bilmiyorum. Yalnız birkaç yıl sonra Noblet, Rouen'da -neden Rouen'da?- sahibinden bir hırdavat dükkânı satın aldı, bugün orada şehrin en büyük ev eşyası mağazasına sahip.</p>

  <p>Dört çocukları var. Sadece ilk ikisini gördüm; babaları gibi neredeyse siyaha çalan kahverengi saçları var, ama -ailelerin söylediği gibi söyleyecek olursak- Allard'ların mavi gözlerini almışlar.</p>

  <p>Geriye, askerlik hizmetini yapmam kalıyordu, öğrenci olduğumdan tecil ettirmiştim. Bir de hayatımı kazanmak kalıyordu.</p>

  <p>Bu arada, hayatı içime çekmekle yeriniyordum; tıpkı, dediklerine göre, küçükken, portakalın kokusunu saatlerce içime çektiğim gibi - soymaya kalktıklarında hüngür hüngür ağlarmışım.</p>
</body>
</html>
