<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p>Sarı Defter</p>

  <p>18 Kasım Pazartesi</p>

  <p>Akşamın 9'u</p>

  <p><br /></p>

  <p>Dün yazımı sıklaştırmak zorunda kaldım çünkü defterimin sonuna gelmiştim ve başka defterim yoktu. Bugün kırtasiye dükkânına gidip bir tane daha aldım ve değişiklik olsun diye sarı bir defter seçtim. Bu kadar çok yazmış olmak beni biraz endişelendiriyor. Farkında değildim. Bunun bir takıntı haline gelip de defterlerin üst üste yığılmaması gerek. Bu kendinden hoşnutluk, kendimi anlatmaktan aldığım bu zevk de hoşuma gitmiyor. Sarı defteri satın alırken kendi kendime başka defter almayacağıma, bunun son olacağına, giriştiğim bu açıklamanın da hiçbir durumda bir bahane olmayacağına dair söz verdim.</p>

  <p>Artık yağmur yağmıyor. Bütün gece rüzgâr şiddetle esti; çatının altında oturan Bib'le ben, rüzgârın sesini duymak için tam yerindeyiz.</p>

  <p>Sabah fırtına vardı. Gazeteler Manş Denizi'nde zor durumda kalan gemilerden, Atlas Okyanusu kıyısındaki hasarlardan, Normandiya'da çöken bir fabrika bacasından, rayların üzerine devrilmiş ağaçlar ve elektrik direkleri yüzünden geç kalan trenlerden bahsediyorlardı.</p>

  <p>Mahallemizde birkaç kiremit kaldırıma düşüp kırıldı, hâlâ da zaman zaman düşüyor. Doğanın böyle zincirlerinden boşanması bende uyancı bir etki yapıyor. Diğer günlerde kitabevinin vitrininden dışarı nadiren göz atarım. Bugün ise başımı çevirip yüz defa kaldırıma baktım.</p>

  <p>Yoldan geçenlerin halini gözlemlemek büyüleyiciydi. Bastille yönüne gidenler geriye doğru eğilmiş bir vaziyette duruyorlar, pardösüleri sırtlarına yapışmış, hızla esen rüzgârın kuvvetiyle öne itiliyorlardı; Republique Meydanı yönüne yürüyenler ise öne doğru iki büklüm eğiliyorlardı. Pek çok kez, şapkasının ardından koşan ve elini uzatıp yere eğildiği sırada şapkanın tekrar uçup gittiğini gören adam sahnesine tanık oldum.</p>

  <p>Az müşterimiz oldu, bunu bekliyordum, Madam Annelet de öyle. Rüzgâr onu sinirli, endişeli, huzursuz yapıyor, durmadan beni çağırdı. Renee'nin gözleri uykusuz kalmış birinin gözleri gibi, bu bana Saint-Germain Bulvarı'ndaki ufak tefek kızıl saçlı hizmetçiyi hatırlattı. Kim bilir şimdi nerededir, ne yapıyordur? Bir zamanlar hayatımın çok yakınından geçmiş veya hayatıma girmiş olan bütün erkek ve kadınlar için kendi kendime bu soruyu soruyorum.</p>

  <p>Onlar da benimle ilgili olarak aynı merakı duyuyorlarsa, bana nasıl bir kader yakıştırıyorlar acaba?</p>

  <p>Saat tam on biri yedi geçe -çiçekli perdenin üstünde duran elektrikli duvar saatine baktım- telefon çaldı. Ahizeyi kaldırdım ve alo dedim.</p>

  <p>— Annelet Kitabevi mi?</p>

  <p>— Evet.</p>

  <p>Tanımadığım bir kadın sesi. Birçok müşteri siparişlerini telefonla verir, çoğu değil.</p>

  <p>Bir duraksamadan sonra -bana öyle geldi- ses konuşmaya devam etti:</p>

  <p>— Kiminle konuşuyorum?</p>

  <p>— Ben tezgâhtarım.</p>

  <p>Bu sefer duraksama öyle belirgindi ki ben de şöyle sordum:</p>

  <p>— Madam Annelet'yle mi konuşmak istiyorsunuz?</p>

  <p>Telefon yatağının yanındadır. İki telefon da aynı hatta bağlı, öyle ki isterse konuşmaları dinleyebilir, bunu yapmaktan da geri kalmıyor zaten, bir süre sonra bundan emin oldum.</p>

  <p>— Siz Mösyö Allard mısınız?</p>

  <p>Melun'den ayrıldığımdan beri kimse bana telefon etmedi, sözünü ettiğim şu birkaç müşteri hariç, hem onlar için ben Mösyö Felix'im. Evet, dedim.</p>

  <p>— Felix Allard mı? diye belirtti.</p>

  <p>— Evet.</p>

  <p>Ölü bir zaman daha. Oysa hat boşalmamıştı, hâlâ bir nefes sesi duyuyordum. Sonra bir tık sesi geldi, telefonun kapatıldığını anladım.</p>

  <p>Madam Annelet şaşkınlığımı hazmetmeme, kendime sorular sormama, varsayımlar yürütmeme zaman tanıdı. Hemen zili çalıp beni çağırmak için kendini güç tuttuğuna hiç kuşkum yok. Zile basmadan önce beş dakika bekledi. Yukarı çıktım. Renee odayı topluyordu. Halının üstündeki elektrik süpürgesi çalışmıyordu.</p>

  <p>— Kimdi biliyor musunuz Felix?</p>

  <p>Zamanla bana böyle bakılmasına alıştım, hiçbir yalanı ya da heyecan belirtisini, ne kadar belirsiz ve geçiverici olursa olsun hiçbir içsel hareketi kaçırmayan o kıpırtısız bakışla bakılmasına. İnsan çıplak olduğu ya da küçük düşürücü bir durumda, mesela tuvalette yakalandığı hissine kapılır. Kız kardeşimin ben tuvaletteyken aniden banyonun kapısını açma huyu vardı. Kendisi ise görülmekten utanmazdı.</p>

  <p>— Hayır, hiçbir fikrim yok.</p>

  <p>— Sesi tanımadınız mı?</p>

  <p>— Denedim. Hâlâ deniyorum, nafile.</p>

  <p>— Karınızın sesi değil miydi?</p>

  <p>— Kesinlikle değil. Karımın sesi çok yüksektir.</p>

  <p>— Mahsus değiştirmiş olabilir.</p>

  <p>— Bu kadar değil.</p>

  <p>Biraz ileride, Beaumarchais Bulvarı'nda oturan Monique'in, Daniel'in annesinin sesi de değildi.</p>

  <p>— Son zamanlarda bir macera yaşadınız mı?</p>

  <p>— Hayır. Üç yıldır bir kadın vücuduna dokunmadım. Canım istemedi.</p>

  <p>— Sizi tanıyan biri buraya girdiğinizi veya çıktığınızı görmüştür, ya da sizi camekândan görmüştür.</p>

  <p>— Olabilir.</p>

  <p>— Korkuyor musunuz?</p>

  <p>— Ne'den?</p>

  <p>Gene de aklım karışmıştı, endişelenmiştim, şu anda hâlâ öyleyim. Bir sigara yakarak sözünü sürdürdü:</p>

  <p>— Sizi uzun zaman önce tanımış biri olmalı, ve bu arada siz değiştiğinizden, gerçekten siz olup olmadığınızdan emin olamıyor. Yakında bu kadınla karşılaşmanız yahut da size yazması pek muhtemel.</p>

  <p>O günün tek tük müşterilerinden biri o sırada içeri girdi, ben de ona hizmet etmek için dükkâna indim. Yukarıya ancak öğle yemeğinden biraz önce çıkabildim tekrar.</p>

  <p>— Söylesenize Felix. Bana tasarınızdan bahsettiğinizden beri size sormak istediğim bir soru var.</p>

  <p>— Hangi tasarı?</p>

  <p>Anlamıştım. Bir zamanlar Luxembourg Bahçesi'ndeki bir sandalyenin üstünde olduğum gibi, kendimde değildim.</p>

  <p>— Temelli çekip gitmeniz. Ne şekilde yapacağınızı düşünmüş olmalısınız, öyle değil mi?</p>

  <p>Bir kere, ona içimi hiç açmamıştım. Ona hiçbir şeyden bahsetmemiştim, ağzımdan baklayı çıkartan o olmuştu. Hem sonra, şart kipi değil de gelecek zaman kullanması hoşuma gitmiyordu.</p>

  <p>— Tabancanız var mı?</p>

  <p>Gülümsedim. Sanki mesele onu ilgilendiriyormuş gibi merak ediyordu.</p>

  <p>— Zehir? Zehir mi edindiniz?</p>

  <p>Kız kardeşimin banyoya ani girişleri kadar terbiyesizce bir şeydi bu. Kadınlarla bizim utandığımız şeylerin aynı olmadığına inanmaya başlıyorum. Kesin bir cevap vermedim.</p>

  <p>— Neye zehir dendiğine göre değişir.</p>

  <p>— Uyku ilacı?</p>

  <p>— Olabilir.</p>

  <p>— Hâlâ kararlı mısınız? Fikir değiştirip iş işten geçtikten sonra yaşamak istemekten korkmuyor musunuz? Feci olmalı? Kımıldayamamak, seslenememek, orada öylece, hareketsiz kalıp beklemek, ne kadar zaman geçtiğini bilmeden... Gidip yemeğinizi yeyin Felix!... Öğle yemeğimi berbat ettiniz...</p>

  <p>Yemeğimi Rose'un yerinde, evimin karşısındaki küçük lokantada yedim, balyacılar ve kamyon şoförleri arasında. Bana ve Bib'e alışkınlar. Bib onları tanır ve küçücük kuyruğunu sallayarak sırayla hepsini koklar.</p>

  <p>Sonra gezintimizi kısa kestik zira rüzgâr beni nefessiz bırakıyordu, dudaklarım da morarmış olmalıydı.</p>

  <p>Öğleden sonra hiç telefon gelmedi. Madam Annelet sabahki telefondan bahsetmedi ve ölümüme ilişkin yeni imalarda bulunmadı.</p>

  <p>Ben kendi ölümümü düşünmedim, ama dün yazdıklarıma dönerek, bir gün içinde kaderimi değiştiren başka bir ölümü düşündüm.</p>

  <p>7 Haziran, şaşırmadığım ender tarihlerden biri. Sokaklardaki hareketi yavaşlatan ağır ve yakıcı bir yaz güneşi, o derece ki otobüsler bile sürünüyor gibiydiler. Renkler daha ağırbaşlı, daha yoğundu, Saint-Michel Bulvarı'ndaki ağaçların yaprakları bir tiyatro dekoru gibi hareketsiz ve koyuydular.</p>

  <p>Saat on buçukta, d'Harcourt kahvesinin terasında, sarı bir hasır koltukta, bir bardak biranın önünde oturmuştum. Genç, esmer bir kadın benden bir metre kadar uzakta, başka bir tek ayaklı masanın önünde oturmuş ve sütlü kahvesine batırarak iki kruasan yemişti.</p>

  <p>Birkaç kez bakışmıştık, o zamanlar soru işaretli bakışlar dediğim kısa bakışlarla. Bu oyunu genellikle oynardım. Tutar veya tutmaz.</p>

  <p>Tuttu. Birkaç dakika sonra, gülmekten kendini alamadı.</p>

  <p>— Tuhafsınız. Benden ne istiyorsunuz?</p>

  <p>— Henüz bilmiyorum.</p>

  <p>Hafif bir yabancı şivesi vardı. Bir süre sonra adının Sonia olduğunu, babasının Belçika'da çalışan bir Rus mühendis olduğunu, kendisinin de orada doğduğunu söyledi.</p>

  <p>Arabam vardı. Öğle sularında, Sonia ve ben, Seine kıyılarında, Corbeil'e birkaç kilometre uzaktaki bir hana indik. Dışarıda öğle yemeği yedik. Kahve servisi yapıldıktan sonra içeri girip hancı kadınla alçak sesle konuştum, bana bir anahtar verdi. Saat ikide Sonia panjurları kapalı, biraz küflü saman kokan, duvarları kireç badanalı bir odada, demir bir karyolanın üstünde çıplaktı.</p>

  <p>— Kız arkadaşın var mı?</p>

  <p>—Yok.</p>

  <p>— Bugün olduğu gibi, karşına çıkan fırsatlardan yararlanmayı mı tercih edersin? Bu odaya sık geldin mi?</p>

  <p>— Sadece bir kere. Doğruydu.</p>

  <p>— Değişiklikten hoşlandığını itiraf et.</p>

  <p>— Duruma göre değişir.</p>

  <p>Bir süre şekerleme yaptıktan sonra, saat beşe doğru üstümüzü giyindik. Susamış olduğundan, terasa geri dönüp bir şişe beyaz şarap içtik, Saumur'dü, hatırlıyorum. Bitkindim, uyuşmuştum. Gene de, katırtırnağı toplamak için bir korunun önünde durmamı istedi. Her şey karmakarışık ve oldukça iç bayıltıcı bir koku salıyordu: terlemesi, katırtırnakları, beyaz şarap, şiltenin samanı...</p>

  <p>Saat altıda onu Raspail Bulvarı'nın köşesinde bıraktım ve dikiz aynasından onun kaldırımın ortasında durup yüzünü pudraladığını ve ruj sürdüğünü gördüm, erkekler dönüp ona bakıyorlardı.</p>

  <p>Puteaux'ya döndüm. Arabayı avluda bırakıp evin kapısını iterek, her zamanki gibi:</p>

  <p>— Yiyor muyuz? diye seslendim.</p>

  <p>Der demez sustum. Karşımda birinci kata çıkan merdiveni, solda açık olması gereken mutfak kapısını, sağda salon kapısını görüyordum. Bilmem neden her şey bana boş ve donmuş göründü. O zaman, yavaş yavaş, merasimle açılır gibi, soldaki kapı açıldı ve karşımda bir an hareketsiz duran annemi gördüm, sonra göğsüme atıldı ve hıçkırmaya başladı.</p>

  <p>Omzunun üstünden, mutfakta, orada olmaması gereken insanlar görüyordum; kız kardeşim ile kocası, yıllardır evimize ayak basmayan Julie halam, ustabaşı Victor, komşulardan yaşlı bir kadın ve daha başkaları, oturmuşlar ya da ayakta duruyorlardı, yüzleri ifadesiz.</p>

  <p>— Baban Felix!... Tanrım! Kim derdi ki bu sabah... Öyle neşeliydi ki!...</p>

  <p>İlk defa annemi böyle kollarımda tutuyordum, bir evlat gibi değil de, sanki, birden, babamın yerini almışım gibi.</p>

  <p>— Nasıldı biliyorsun... Her şeyi kendi gözleriyle görmek isterdi... Yukarıda duruyormuş, beşinci katta, bir kalasın üstünde... Gel!...</p>

  <p>Usulca, hiç ses çıkarmadan, salon kapısının tokmağını çevirdi. Aynı yumuşaklıkla kapıyı itti ve alacakaranlıkta, ölmüş babamı gördüm; kefene sarılmış, elleri bir tespihin üstünde birleştirilmişti, yatak odasından indirilmiş karyolanın iki yanında yakılmış birer mum duruyordu.</p>

  <p>Annem kulağıma fısıldadı:</p>

  <p>—Git öp onu...</p>

  <p>Sanırım beni hafifçe itmek zorunda kaldı. Üç, dört adım attım, eğildim ve dudaklarımı, gizli bir şey yapar gibi, soğumuş alnına değdirdim, bastırmadan.</p>

  <p>Sonrasını iyice bilmiyorum. Kaçtım. Merdivenden ok gibi çıktım. Boylu boyunca yatağıma attım kendimi ve ağlamaya çalıştım ama beceremedim. Göğsüm ağrıyordu. Yatak örtüsünü ısırıyordum.</p>

  <p>Neden tam bugün, halbuki o sırada ben...</p>

  <p>Dişlerimin arasından homurdanıyordum:</p>

  <p>— Benim suçum... Benim suçum... Benim yüzümden oldu bu...</p>

  <p>Yalnızca Sonia, han ve o iğrenç katırtırnakları yüzünden değil. Her şey yüzünden. Yaptığım hile, herkesten çaldığım o üç yıl yüzünden. Yatağı yumrukluyordum.</p>

  <p>— Hayır!... Hayır!... Olamaz!...</p>

  <p>Biri omzuma dokundu ve hiddetle döndüm.</p>

  <p>— Ne oluyor...</p>

  <p>Kız kardeşimdi.</p>

  <p>— Sakin ol Felix... Sakin olman şart, annemiz için. Feci saatler geçirdi... Çok cesur davrandı... Onda kalan azıcık gücü de alma elinden...</p>

  <p>Louise hangi hakla benimle böyle konuşuyordu? Artık aileden değildi. Başka bir soyadı taşıyordu. Bizimle oturmuyordu.</p>

  <p>— Aşağı insen iyi olur... Annemiz endişeleniyor...</p>

  <p>— Ötekiler, ne yapıyorlar aşağıda?</p>

  <p>— Hastaneden getirdiklerinde onu ihtiyar Madam Rinquet yıkadı... Annemiz ne yapacağını bilmez gibiydi...</p>

  <p>—O... şey...</p>

  <p>Kelimeyi telaffuz etmek zordu.</p>

  <p>— Hemen ölmemiş mi?</p>

  <p>Neden birden rahatsız olmuştu?</p>

  <p>— Muhtemelen öyle... Bilmiyoruz... Victor şantiyedeydi... Mahalle doktoru evinde değilmiş ve Victor polise haber vermenin iyi olacağını düşünmüş, polis de ambulans göndermiş...</p>

  <p>Ona haince bakıyordum.</p>

  <p>— Sonra?</p>

  <p>— Sonra hiç. Hastaneye ulaştırıldığında çok geçmiş, onlar da buraya bize göndermişler...</p>

  <p>— Kaza saat kaçta olmuş?</p>

  <p>— Saat on buçuğa doğru... Öğleyin onu getirmişlerdi... Annem bana telefon etti... Andre'yle koşup geldim... Sana ulaşmaya çalıştı, Sorbonne'un sekreteryasına telefon etti...</p>

  <p>Kızardım, korkuya kapıldım, ona ne cevap verdiklerini merak ettim.</p>

  <p>— Seni bulamadılar... Kimse nerede olduğunu bilmiyordu... Ben biliyordum. Babam ölürken, ben Saint-Michel Bulvarı'ndaki bir kahve terasında, yan masadaki kıza aptal aptal gülümseyerek bira içiyordum.</p>

  <p>Onu eve getirdiklerinde, biz Seine kıyılarındaki hana doğru arabayla yola çıkmıştık ve salonu cenaze odası haline getirdikleri sırada ben sevişiyordum.</p>

  <p>Ellerimde hâlâ kızın ve katırtırnaklarının kokusu vardı. Gidip ellerimi yıkadım. Bir banyo yapmak, arınmak isterdim. Kendimi aşağılık biri gibi hissediyordum.</p>

  <p>— Ne yapacaksın?</p>

  <p>— Aşağı ineceğim...</p>

  <p>— Demek istediğim bu değil... Gelecekten bahsediyorum, annemizden, evden...</p>

  <p>O her şeyi düşünüyordu! Ben, özellikle annemin hareketini hatırlıyordum, kocası ölen annem büyük bir doğallıkla göğsüme atılmıştı. Babam kadar uzun boyluydum, onun kadar geniş değildim, sert de değildim. Ama gene de ailenin erkeği oluyordum.</p>

  <p>— Haydi. Önce sen in...</p>

  <p>Ve ellerimi kurularken, aynada, kasılmış yüzüme, sorularla dolu gözlerime bakıyordum.</p>

  <p>Halk Cephesi iktidarı yılıydı. Bunu biliyorum çünkü cenaze alayı, başların üzerinde kırmızı bayrakların, pankartların, flamaların sallandığı bir kortejle karşılaşmış ve cenaze alayı geçerken göstericilerin hemen hemen hepsi kasketlerini çıkarmışlardı. Üstünde sallanan bir yumruk resmi olan duvarlardaki afişler de gözümün önüne geliyor.</p>

  <p>Kız kardeşimin geceyi kocasıyla birlikte evde geçirmek için bulduğu bahaneyi hatırlamıyorum. Bu ilk gecenin anneme çok zor gelmesinden korkmuştu belki. İkindiye doğru, doğumumuzdan beri bize bakan Doktor Chollet, geçerken uğramış gibi, annemi görmeye gelmiş ve ona bir müsekkin vermişti.</p>

  <p>Sonuçta akşam yemeğini Louise ve eniştemle beraber yemek, sonra da bir süre onlarla oturmak zorunda kalmıştım. Ne derece bir yabana haline geldiğimi o zaman anlamıştım. Son yıl eve sadece yatmak için giriyordum ve ailemle yediğim yemeklerin sayısı parmakla sayılacak kadar azdı.</p>

  <p>Bana tanıdık gelmesi gereken ayrıntılar beni şaşırtıyordu. Adı Frida olan Alsace'lı hizmetçiyi zor tanımıştım. O da, babam ölür ölmez, bana evin efendisiymişim gibi davranmaya başlamıştı. Onun gözünde yalnızca bir damat olan Louise'in kocasına aynı saygıyla bakmıyordu.</p>

  <p>— Bir karar aldın mı Felix?</p>

  <p>Bu konuda ona uymamakta, onunla hiçbir şey tartışmamakta inat ediyordum.</p>

  <p>— Ne de olsa bilmem gerek. Eğer şirket satılacaksa, annem hiç kuşkusuz gelip bizimle oturacak.</p>

  <p>Bir art düşüncesi mi vardı? Bu konuda bir şey söylememeyi tercih ederim. Onlarla, nezaket icabı, bir yarım saat daha kaldım, sonra gidip yatmak için başımın ağrıdığını bahane ettim.</p>

  <p>Ertesi sabah erkenden gitmiş olmalılar. Aklımda kalmamış. Güneş yüzünden hemen hemen tüm panjurları kapalı olan evi ve dışarıdaki aşırı sıcak havanın hışırtısını gayet iyi hatırlıyorum.</p>

  <p>Annemle ben ilk defa karşı karşıya yemek yedik ve ona bakarken bir yandan da kaç yaşında olduğunu hesapladım. Babam elli bir yaşındaydı. Annemden dört yaş büyüktü, demek ki annem kırk yedi yaşındaydı, bu bana yaşlı gibi geliyordu. Son üç gün insanların durmadan:</p>

  <p>— Bu kadar genç gitmek! demeleri beni hayrete düşürmüştü. Benim gözümde babamın dolu dolu bir hayatı olmuş ve kendi payına düşeni almıştı. O günkü gidiş gelişlerimizi hatırlamam imkânsız. Tek bildiğim, öğleden sonra odamdan aşağı indiğimde annemi, nadiren ayak bastığımız, bir bölümü camekânlı küçük bir oda olan çalışma odasında bulmuş olduğum.</p>

  <p>Onu başka her yerde aramıştım ve onu gelen mektuplara dalmış bir halde görmek beni şaşırtmıştı; taktığım nadiren gördüğüm gözlüğünü takmış olması beni daha da şaşırtmıştı. Doktor ona okurken ya da yazarken gözlük takmasını söyleyeli çok olmamıştı.</p>

  <p>— Seni rahatsız etmiyorum ya? diye sordum beceriksizce. Bana yüzünde ilk defa gördüğüm bir tebessümle gülümsemişti; bu tebessümü hayatının son günlerine kadar kaybetmedi; acı-tatlı bir tebessüm, çok defa sinirime dokunmuştu, özellikle yıllar sonra. Neden bilmem, çocukluğumda kadınların yarı-matemdeyken giydikleri mor rengini hatırlatıyordu bana.</p>

  <p>— Beni asla rahatsız etmediğini gayet iyi bilirsin.</p>

  <p>— Ne arıyorsun?</p>

  <p>— Yeni gelmiş olması gereken bir mektup Victor'a lazımmış.</p>

  <p>— Sana yardım edeyim mi?</p>

  <p>O zaman birdenbire, bana baktığı anda, kararımı verdim.</p>

  <p>— Biliyorsun anne, bana güvenebilirsin.</p>

  <p>— Ne demek istiyorsun?</p>

  <p>— Kalıyorum. İşi öğrenmeye çalışacağım.</p>

  <p>— Babanın işlerini mi devralacaksın?</p>

  <p>— Neden olmasın?</p>

  <p>— Mesleğini, öğrenimini, çektiğin bütün zahmeti feda mı edeceksin?</p>

  <p>İkimiz de hile yapıyorduk. O benden bunu beklediği halde, kararıma şaşırmış gibi yapıyordu. Benimse başka çıkış yolum yoktu.</p>

  <p>— Hoca olmayı o kadar çok istemiyorum.</p>

  <p>— Kendini yapı iskelelerinin üstünde gözünde canlandırabiliyor musun?</p>

  <p>— Belki de oraya çıkmam şart değildir. Bana yardım edecek kişiler olacak, hem Victor var, beni yavaş yavaş konu hakkında bilgilendirir.</p>

  <p>— Bunu benim için yapıyorsun değil mi?</p>

  <p>— Yok canım!</p>

  <p>On yıl boyunca ilişkimizin rengi bu olacaktı. Beni içtenlikle öptü, ama göğsüme kapanmadı.</p>

  <p>— Emin misin Felix? Bir gün pişman olmayasın?</p>

  <p>— Yarından tezi yok Victor'la beraber çalışmaya başlayacağım.</p>

  <p>Adı Victor Michou'ydu ve aşağı yukarı babamın yaşındaydı, uzun olduğu kadar geniş bir bedeni, güreşçilerinki gibi bir boynu, omuzlan ve pazuları vardı. Memleket turunu kalfa olarak tamamlamış olmaktan az gurur duymuyordu hani, mesleğini öğrenmek ve sonunda usta payesine erişmek için şehirden şehire, eyaletten eyalete gitmişti.</p>

  <p>Annemden de ufak tefek bir kadınla evliydi ve tek üzüntüleri çocuklarının olmayışıydı.</p>

  <p>— Göreceksiniz Mösyö Felix! Eğitim görmüş, bilgili biri için zor değildir. Ben okulu on iki yaşında bıraktım ve şu kafama birtakım şeyleri sokmam yıllar aldı...</p>

  <p>Babamın zamanında Mösyö Beauchef adlı bir muhasebeci haftada bir öğleden sonra gelip defterleri tutardı. Ben bize tam bir gün ayırmasını sağladım, sonra ikiye çıktı, sonunda da yalnız bizim için çalışmaya başladı.</p>

  <p>Notere gittik ve Louise'e mirastan düşen payını ödemek için bana beş yıl mühlet tanıyan bir anlaşma imzaladım.</p>

  <p>Hayatımın bir başka tablosu bu; bir öncekinden bambaşka renkte, bir sonra gelecek olandan da çok farklı.</p>

  <p>Annem, beni şaşırtarak, yalnız işletmeyle ilgilenmekle kalmıyordu, işlerden benim sandığımdan daha çok haberdardı. Bu da bana, baş başa olduklarında babamın ona bunlardan bahsettiğini düşündürdü. Belki fırsat bulduğunda ona danışıyordu bile.</p>

  <p>Müşterilerin, tüccarların, işçilerin isimlerine aşinaydı, sık sık duyduğum ama anlamlarına kafa yormadığım teknik terimlere de. Şantiyelerin hangi safhada olduğunu biliyordu, mimarların çoğuyla da tanışmıştı.</p>

  <p>Acı-tatlı bir tebessümden bahsetmiştim. Bu kelime varoluşumuzu nitelemekte kullanılabilirdi. Hayatımızın tekdüze bir tatlılığı vardı diyelim. Annem ve ben birbirimizi seviyorduk, ama onu pek iyi tanımadığımı fark etmiştim ve muhtemelen o da benim hakkımda aynı keşifte bulunmuştu.</p>

  <p>— Artık öğrenci olmadığına göre askerlik görevini nasıl halledeceksin?</p>

  <p>— Tecilim bir yıllığına geçerli. Sonrasına bakarız.</p>

  <p>Beni bu dertten kız kardeşimin kocası Noblet kurtardı, bunu teslim ettiğime üzülüyorum, zira ona minnet borçlu olmak gücüme gidiyor. Onunla hiç kavga etmedik. Yakınlaşmaya da çalışmadık. Bir yabancının ailevi meselelerimizle ilgilendiğini görmek hoşuma gitmiyor diyelim.</p>

  <p>Tanıdığı bir milletvekili ya da senatör vardı, dula bakmakla yükümlü olmak sıfatıyla, askerliğimin iki yıl daha tecil edilmesini sağladı.</p>

  <p>Sanılabileceğinin aksine, işime gayet iyi uyum sağladım. Victor ve Mösyö Beauchef sayesinde kısa zamanda ayrıntılı bir inşaat giderleri listesi hazırlayacak duruma geldim, mimarlar da bana yardım ettiler.</p>

  <p>Daha sonraları, Fernand Dinaire adında, otuz yaşında, faal ve zeki, birkaç yıllık deneyimi olan bir genç, işler daha da genişlediğinde ustabaşı olarak işe alındı.</p>

  <p>— Evlenmeyi düşünmüyor musun Felix? Hayatının sonuna kadar böyle kalamazsın ya...</p>

  <p>Elbette ki annem evlenmemi hiç istemiyordu. O ve ben bir anlamda kan koca gibiydik. Bana, hâlâ kimi çevrelerde aile reisine gösterilen saygıyla, eskiden babama davrandığı gibi davranmayı alışkanlık haline getirmişti.</p>

  <p>— Neden akşamları daha sık çıkmıyorsun? Bir değişiklik olur. Senin yaşında insanın dostları, kız arkadaşları olmalı...</p>

  <p>Beni yoklamak için böyle konuşuyordu, zira, aslında, haftada bir veya iki defa gezmeye çıkıyordum ve cumartesileri annemi sinemaya veya tiyatroya götürmeyi alışkanlık haline getirmiştim.</p>

  <p>— Şu genç kıza bak, üçüncü sıradaki. Sence güzel değil mi? Çok kibar bir tebessümü var!</p>

  <p>1938'de evin dışını ve içini boyamaya, mutfağı modernleştirmeye, çalışma odasını büyütmeye ve ikinci bir banyo yaptırmaya karar vermiştik birlikte.</p>

  <p>— Elinde hiç kitap görmüyorum neredeyse. Eskiden ne kadar çok okurdun!</p>

  <p>Doğruydu. Neredeyse akşamdan sabaha okuma zevkini kaybetmiştim. Quartier Latin'deki uyuşukluğumdan çıkıp bir başkasına gömülmüştüm. Aynı anda birden fazla şeyle ilgilenemiyordum herhalde.</p>

  <p>Ciddi bir müteahhit olmuştum ve artık yaşım güvensizlik uyandırmıyordu. Başka türlü giyiniyordum. Yapı olarak genişlemiştim. Daha kararlı adımlarla, daha erkekçe yürüyor ve kendinden emin bir tonda konuşuyordum; bazen de, şantiyelerde kabaca konuştuğum oluyordu.</p>

  <p>Bir rol oynadığımı, hayatımın her döneminde farklı bir kişiliğe büründüğümü sanmıyorum. Kendimi bir inşaat müteahhidi olarak düşünemiyordum, ama öyleydim; Saint-Michel Bulvarı'nda hakiki bir öğrenci olduğum gibi.</p>

  <p>Ertelene ertelene, askerlik görevim sonunda gelip çattı. Ağustos 1939'da kışlaya girdim, Versailles'daydı, gene ailevi sorumluluklarım sayesinde. Savaş ilan edildiğinde henüz eğitimimi tamamlamamıştım ve tüfek kullanmayı daha yeni yeni öğreniyordum.</p>

  <p>Üç hafta sonra, 1914'te babama da olduğu gibi, Puteaux'ya gönderildim ve hava saldırısına karşı sığınaklar inşa etmekle görevlendirildim. Üniforma giyiyordum. Seferberlik sırasında oraya buraya dağılmış olan işçilerimden birkaçı, özel birliğe atanmış yedekler olarak bana geri gelmişlerdi.</p>

  <p>Almanlar Paris'e girdiklerinde, sivil giysilerimizi sırtımıza geçirmekle yetindik. Almanya'ya götürülmemden korkan annem, askeri eşyalarımı sabırla yaktı. Kaskım ve gaz maskem hâlâ Seine Nehri'nde, köprünün aşağısında olmalı.</p>

  <p>Toplu göçle boşalan Paris yavaş yavaş doldu. Karneye bağlanmaya, besin kartlarına, pencerelerdeki siyah perdelere, sokakların karanlığına ve boğucu bir atmosfere alıştık. Bir süreliğine, kendimizi adeta hayatın dışında hissettik.</p>

  <p>Frida önümüze bir parça tereyağı ve et koymak için mucizeler yaratıyordu. Bir adet yumurta lüks oluyordu. Ben de birkaç torba kireç veya çimento elde edebilmek için aynı ölçüde güçlük çekiyordum.</p>

  <p>Yapılacak en akıllıca şey görünmez olmak, kendi üzerine kapanmaktı.</p>

  <p>Malzeme olmadığından inşaat yapamıyordum. Almanya'ya gitmemiş olan birkaç işçi ile Victor bize verilen tamirat ve düzenleme işlerine yetiyorlardı.</p>

  <p>— Zavallı baban hâlâ hayatta olsaydı...</p>

  <p>Louise'in kocası çok faaldi. Kız kardeşimi ve onu nadiren görüyorduk. Kısıtlamalara rağmen iyi giysiler, iyi ayakkabılar giyiyorlar ve refah içinde görünüyorlardı. Noblet'nin savaştan sonra Rouen'a yerleşmesini sağlayan şeyin karaborsada kazanılan para olduğunu düşünmek için haklı sebeplerim var.</p>

  <p>Duvarın öbür yanındaki yeni evdekilere gelince, yaptıklarını saklamıyorlardı ve kurtuluşta, başlarına dert açmamak için tam zamanında sıvıştılar. Cassegrain'in kamyonları barış zamanındaki gibi vızır vızır işliyordu, hatta iki yeni kamyon bile vardı.</p>

  <p>— Sence Julie bunları yapmasına göz yummakla hata etmiyor mu? Günün birinde bu işin kötü biteceğini düşünmeden edemiyorum. Bunda biraz da bizim hatamız var, babanla benim. Onun bu çocukla evlenmesine izin vermemeliydik.</p>

  <p>Leonore halamdan bir tek kez söz edildi, o da Kuzey Afrika'ya çıkarma yapıldığı gün.</p>

  <p>— Cezayir'de neler olacağını ve Leonore'un hâlâ orada olup olmadığını merak ediyorum.</p>

  <p>1943'te, bir alarm sırasında sığınakta rastladığım bir genç kızla aylar süren bir ilişkim oldu. Az beslenmiş bir hali vardı. Gözleri daima endişeliydi, Washington Sokağı'ndaki mobilyalı bir dairede yan yana yattığımız zamanlar bile. Adı Irene'di, Irene Lautier. Her halükârda bana söylediği isim buydu. Merdivende her ayak sesi duyduğunda sıçrardı.</p>

  <p>— Korktuğun nedir? Sokakta daima takip edildiğinden, burada da seni tutuklamaya geleceklerinden korkar gibisin.</p>

  <p>— Sus!</p>

  <p>— Yahudi de değilsin ki.</p>

  <p>— Ya olsaydım?</p>

  <p>— Yahudi tipi yok sende.</p>

  <p>— Senin için fark eder miydi?</p>

  <p>— Hayır, hiç.</p>

  <p>Savaştan önce siyasetle hiç uğraşmamıştım. Hiçbir öğrenci derneğine üye olmamıştım, Halk Cephesi de beni ne korkutmuş ne sevindirmişti. Bu da mı tembelliğimdendi? Kitle hareketlerinin beni ilgilendirmeyişinden değil miydi daha çok?</p>

  <p>Paris'te Alman üniformaları gördüğümde kendimi küçük düşmüş hissediyordum. Yahudiler'e karşı yapılan kötü muamelelerin ancak yarısına inanıyor, her iki tarafın propagandasına da şüpheyle yaklaşıyordum.</p>

  <p>— Dinle Felix, eğer salı günü beni buluşma yerinde görmezsen, bunu sana vereceğim adrese götür. Sakın daha önce gitme. Öğrenmeye de çalışma.</p>

  <p>Boynunda taşıdığı gümüş, küçük bir Meryem Ana madalyonunu çıkardı.</p>

  <p>— Bizzat teslim et.</p>

  <p>Kötü bir pazar günü geçirdim ve sah günü, Marbeuf metrosunda, cebimdeki küçük madalyonu evirip çeviriyordum, Irene gelmemişti. Adres, Rennes Sokağı soldan dördüncü binadaki burjuva bir dairenin adresiydi. Bina yan yanya boş görünüyordu. Kiracıların bir kısmı ya serbest bölgeye ya da İngiltere'ye sığınmış olmalıydılar.</p>

  <p>Zili üç kere çaldım, kapının öte yanından hiçbir şey duymadım ve bir an bunun bir tuzak olduğu geldi aklıma. Sonunda kapı sessizce açıldı ve kır saçlı, yakalıksız ve terlikli, orta yaşlı bir adam tek kelime etmeden bana baktı.</p>

  <p>— Mösyö Demaret?</p>

  <p>— Sizi Irene mi gönderdi?</p>

  <p>— Evet. Size bunu vermemi rica etti.</p>

  <p>Beni içeri buyur etmedi. Kapının aralığından, salondaki halıların durulmuş, mobilyaların üstüne kılıflar geçirilmiş olduğunu gördüm, şöminenin üzerinde büyük, kurşuni mor renkte bir ayna vardı.</p>

  <p>Elini uzatırken dişlerini sıktı, nesneye bakmadı.</p>

  <p>— Teşekkür ederim.</p>

  <p>Bu sözü güç bela ağzından çıkarmak için harcadığı çabayı hissettim.</p>

  <p>Sonra kapıyı kapattı ve başka hiçbir şey duymadım.</p>

  <p>Eğer yanılmıyorsam bu sahne Ocak 1944'te geçmişti. Birkaç ay sonra Normandiya'ya çıkılmış, Paris kurtulmuş, Champs-Elysees'de geçit törenleri yapılmıştı.</p>

  <p>Birçok geçit töreni yapılmış olmalı. Kendi payıma ben iki tanesini gördüm ve hayatımı bir kere daha değiştirenin Zafer Geçidi mi -öyle diyorlardı- yoksa Eisenhower'ın da katıldığı Amerikalılar'ınki mi olduğunu hatırlamıyorum.</p>

  <p>Bildiğim, yapılan ikinci geçit töreni olduğu. Birincisinde Champs-Elysees'nin yuvarlak kavşağında, kalabalığın arasında, Figaro binasının duvarına yapışmış bir halde duruyordum ve hemen hemen hiçbir şey görmedim.</p>

  <p>İkincisinin arifesinde Victor bana şöyle dedi:</p>

  <p>— Eğer ilginizi çekerse size bir tiyo vereyim. Arada sırada gördüğüm eski arkadaşlarımdan biri Claridge Oteli'nde ikinci kapıcıdır. Gidin görün onu, benim gönderdiğimi söyleyin, sizi çatıya çıkaracaktır. Düz, geniş bir çatısı var, parmaklıkla çevrili, oradan bütün Paris görünür. Böylece geçit törenini herkesten daha iyi görürsünüz...</p>

  <p>Gittim. Annem de benimle gelecekti. Kalabalıktan korktuğundan son anda vazgeçti.</p>

  <p>Gerçekten de Victor'un arkadaşı beni merdivenlerden ve servis koridorlarından geçirerek çatıya çıkardı. Claridge Oteli ağzına kadar üniformalılarla, tüm müttefik ülkelerin generalleri, albayları, amiralleriyle doluydu, aralarında hayatımda ilk defa gördüğüm Ruslar da vardı.</p>

  <p>Sivillerin hepsi resmi şahsiyetlerdi, zira otel hükümet tarafından tutulmuştu. Her pencerede, her balkonda su gibi şampanya ve viski akıyordu; her yerde kızlar gülüyordu, onlar da üniformalı veya açık renk elbiseliydi.</p>

  <p>Çatı neden boş gibiydi? Otelde kalanlar şüphesiz orayı akıl etmemişlerdi, ya da yolu bilmiyorlardı. Toplam on kişi vardık. Yanlarında hiç şüphesiz bir gün önce tanımadıkları iki kız olan dört Amerikalı bir sandık dolusu şampanya getirmişlerdi ve çatıya oturmuş, sırtlarını Champs-Elysees'ye dönmüş, içmekten başka bir şey düşünmüyorlardı.</p>

  <p>Benden epey uzakta, parmaklığın önünde, birbirine sarılmış bir çift gördüm. Ben aşağıya, kalabalığa, sıra sıra askerlere, tanklara, toplara, bandolara bakarken, başımın yirmi metre kadar üstünden uçaklar geçip duruyordu.</p>

  <p>Bir ara, sağ tarafımda birinin olduğunu fark ettim. Kesimi asker üniformalarını hatırlatan, denizci mavisi bir tayyör giymiş genç bir kız aynı parmaklığa dayanmıştı ve hülyalı hülyalı ayaklarımızın dibindeki gösteriyi seyrediyordu.</p>

  <p>Ona nasıl seslendim hatırlamıyorum. Fransız olup olmadığını, ardından da ordudan olup olmadığını sormuş olmalıyım. Hayır dedi, otelde kaldığını, Desmarais diye birinin sekreteri olduğunu, kısa bir süre önce onunla Londra'dan geldiğini söyledi. Adam albay üniforması taşıyordu ve ona Claridge'de bir süitte kalma hakkını veren önemli bir mevkide bulunuyor olsa gerekti.</p>

  <p>— Ya siz, siz neredeydiniz?</p>

  <p>— Evimde, Puteaux'da. Bir bardak bir şey içsek? İnsanların arasından geçerek otelin barına doğru boşuna ilerlemeye çalıştık, o sırada pantolonuma bir kadeh şampanya döküldü.</p>

  <p>— Arka taraftan çıkalım. Ponthieu Sokağı daha sakindir. Dışarı çıkmadan önce onu münasebetsiz ellerden korumak durumunda kaldım, ama gene de beş altı erkeğin onu oburca öpmelerini engelleyemedim. Benim üniformam yoktu. Onların hemen hemen hepsi üniformalıydı. Belki onları kıskanmışımdır.</p>

  <p>Az önceki durumun tersine, sokağı geçtikten sonra girdiğimiz bar bir huzur limanıydı.</p>

  <p>— Ne içersiniz?</p>

  <p>— Buzsuz bir skoç.</p>

  <p>Adı Anne-Marie Varennes'di ve üç ay sonra onunla evlenecektim.</p>
</body>
</html>
