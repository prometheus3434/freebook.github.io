<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p>16 Kasım Cumartesi</p>

  <p>Sabahın 2'si</p>

  <p><br /></p>

  <p>Kalkmayı yeğledim. Gece yarısına doğru yatağa yattığımdan beri uyanıktım, uyukladımsa da bilincim yerindeydi. Düşüncelerim rüya biçimine büründüğünde bile, kendimi yatağımda, eğik tavanın altında, şişman ve sağlıksız olarak görüyor ve sol bacağımda Bib'in ağırlığını hissediyordum.</p>

  <p>Sık sık böyle uykuyla uyanıklık arasında gidip geldiğim olur. Bazı geceler beş altı defa saate bakar, beni sabahtan, gündelik hareketlerimden, aşağıda Bib'in sokağa fırlayabilmesi için aralayacağım kapıdan ayıran zamanı hesaplarım.</p>

  <p>Lambayı söndürdükten sonra bir ara, tam da köpeğimi düşündüm. Bir köpek demekten hoşlanmıyorum. Beş yıldır onunla yaşıyorum. Onu sahipsiz hayvanlar merkezinden alıp eve getirdiğimde, tahminen üç dört yaşında olduğunu söylemişlerdi. Demek ki şimdi dokuz yaşında, bu da bir kanişin normal ömrünün yarısını geçtiği anlamına geliyor.</p>

  <p>Sonuçta o ve ben aynı yaştayız. Sırtı giderek gerginleşip vücudu kalınlaşıyor, ama gene de küçük toplarıyla oynamaya, ölü taklidi yapmaya ve, daha seyrek olarak, ters takla atmaya devam ediyor.</p>

  <p>Bir ara onu yatağımın üstünde gördüm; benim kadar iri ve büyüktü, koca kafasını kederli bir merakla incelediği yüzümün üzerine eğmişti.</p>

  <p>Zihnimden geçen tek nahoş görüntü bu değildi. Madam Annelet'yi de gördüm; odasında, ölüme kızıp köpürmüş bir halde. Ölümle ilgili söylediği her şey, kudurmuşçasına ona meydan okuması, hep korkudan. Birden cansız, çürümekte olan, insanların kurtulmak için hemen toprağa gömdükleri bir nesne oluverme fikri karşısında paniğe kapılıyor.</p>

  <p>Ölmekten korkmayan benden daha mı sakin uyuyor? Günün ilk belirtilerini sabırsızlıkla mı bekliyor? Perşembe akşamı karşısında apışıp kaldım, ne diyeceğimi bilemedim, babamın karşısındayken de bazen böyle olurdum. Babam geldi gözümün önüne, belki de tıpkı eskiden olduğu haliyle. Sandalyemle geriye kaykılmış, ayaklarım çimentodan beyazlaşmış kalasların üstünde, güneşin altında okuyarak saatler geçirdiğim Puteaux'daki evimizin avlusu geldi gözümün önüne.</p>

  <p>— Sandalyeyi kıracaksın Felix!</p>

  <p>Annemi gözümün önüne getirmeye çalıştım.</p>

  <p>Neden? Neden? Sorular, gene ve hep sorular, onlara kesin bir cevap bulduğumu sanıyordum, halbuki hâlâ bir o kadar soru işareti var.</p>

  <p>Usulca yatağımdan kalktım. Işığı yakmama gerek yoktu çünkü ay neredeyse yusyuvarlaktı ve çatı kah, Bib'in biçimini seçebileceğim ve aralık gözlerini görebileceğim kadar aydınlıktı.</p>

  <p>Önce, tuvalete gittiğimi sandı. Pencereye yöneldiğimi görünce ne yapacağını kestiremedi -benim eskiden ailemleyken ne yapacağımı kestiremediğim gibi-, tekrar uykuya dalmanın bencil arzusuyla beni izleme görevi -bunun kafasında bir görev olduğunu sanıyorum- arasında kaldı.</p>

  <p>Annemle babamı severdim. Birçok insanı "sevdim". Bu tam olarak ne demek?</p>

  <p>Masama oturup bu satırları yazmadan önce, ayakta durup sokağa, sokaktaki evlere, tabelalara ve üç sokak lambasına bakarak yaklaşık çeyrek saat geçirdim. Gökyüzü berrak, görünürde hiç bulut yok. Bütün gün soluk, düz bir maviydi, neredeyse hiç gölge vermeyen soğuk bir güneş vardı. Şimdi gümüşi bir renk almış, damların üstünde kocaman bir ay var ve her şey hiçlikteki hareketsizlik içindeymiş gibi görünüyor, her şey bana dişçi koltuklarının üstündeki lambayı hatırlatan düz bir ışığa boğulmuş.</p>

  <p>Madam Annelet'yle benim aramdaki fark... Kafamı meşgul eden düşüncelerde tuttuğu yerden dolayı kızıyorum ona; benim hakkımda düşündüklerini düşündüğünden dolayı da kızıyorum ona. Yanılıp yanılmadığını bana sormaya tenezzül etmeden, her şeyi sezinlermiş edasıyla bana baktığı için kızıyorum ona.</p>

  <p>Annem böyleydi. Onun gibi zayıf ve esmer. Benden daha uzun ve daha geniş olan büyükbabam Desire Allard, piyano ve keman çalan ufak tefek sıska bir kadınla evlendiği için babamı hiç bağışlamadı, bizzat babamın da zamanla bundan pişman olmadığından emin değilim.</p>

  <p>Madam Annelet kalabalıktan çıkmak, nihayet yalnız kendisiyle ilgilenebileceği ufak bir parça alana sahip olmak için mücadele etti. Etrafında beş milyon Parisli'nin nefes aldığının, yediğinin, çalıştığının farkında mı? Öyle yakınındalar ki, kapalı pencerelerine rağmen nefeslerini içine çekmeye mecbur.</p>

  <p>Kendisi uykuya daldığı sırada dünyanın öbür ucunda insanların uyandığını; trenlerin, gemilerin, uçakların yirmi dört saat boyunca karanlıkta ya da göz alıcı aydınlıkta yollarını aradıklarını düşündüğü oluyor mu hiç?</p>

  <p>O gerçekten yalnız yaşıyor. Ben değil. Az önce alnım cama dayalı, ay ışığının aydınlattığı grimtırak duvarlara, kapalı panjurlara, boş balkonlara bakıyor ve içinde insanların bulunduğu kutu kutu evleri düşünüyordum.</p>

  <p>Vosges Meydanı'ndaki bir başka ön cepheyi, ilk kattaki pencerelerden daha az yüksek olan ikinci kattaki üç pencereyi hayalimde canlandırmak için çaba sarf etmeme gerek yoktu. O daireye hiç girmedim. Benim satın almış olduğum mobilyalar, benim seçmiş olduğum halılar olmalı içinde.</p>

  <p>Dışarıdan anladığım kadarıyla büyük değil, muhtemelen iki yatak odası var, artı oturma odası, mutfak ve banyo.</p>

  <p>Çocuklar artık beraber uyuyacak yaşta değiller. Oturma odasındaki bir divanda yatmıyorsa eğer -ki bu beni şaşırtır- Philippe'in kendi odası vardır, dolayısıyla Anne-Marie ve bu ay on dört yaşına girecek olan Nicole aynı odada uyuyorlardır. Bir zamanlar Anne-Marie'yle benim olan, bizim yatağımızda mı uyuyorlar? Benim için hiç fark etmez. Bunu düşünürken duygulanmıyorum. Bu gece Paris'in çatılarını aydınlatan aynı soğuk ışıkta görüyorum onları. Philippe ve Nicole benim çocuklarım. Bütün babalar gibi, onlar dünyaya gelmek için mücadele ederken ben hastanenin koridorlarını arşınladım.</p>

  <p>Düşündüğüm bir daire daha var, bana daha yakın, Beaumarchais Bulvarı'nda, kitabevi gibi Arquebusiers Sokağı'nın sağında değil solunda, Republique Meydanı'na doğru.</p>

  <p>Oraya daha iki yıl önce taşındılar: Monique, Anne-Marie'den üç yaş büyük, yani kırk üç yaşında, Daniel, on yedi yaşında ve kız kardeşi Martine, on beş yaşında.</p>

  <p>Dördüncü katta oturuyorlar, binanın bir ucundan diğerine bir balkon uzanıyor, her katta iki daire olduğundan mızrak demiri biçiminde bir parmaklık balkonu ikiye bölüyor.</p>

  <p>Üç insan kümesi - Bib'le ben bir insan kümesi sayılabilirsek tabii. Beaumarchais Bulvarı'ndaki dükkânı unutuyordum, orada ister istemez Madam Annelet'nin kümesine dahil oluyorum.</p>

  <p>Peki ya bağlar? Doğru kelimeyi bulamıyorum. Titreşimler diye yazmak geliyor içimden. Pazar günü öğleden sonra, sanki büyük orgların ezgileri onları taşıyormuşçasına Saint-Pierre merdivenini tırmanan iki sakatın arasında titreşimler olduğu hissediliyordu.</p>

  <p>Oradalar, her biri kendi hanesinde, Madam Annelet'nin hizmetçisi Renee de kendininkinde, altıncı katta. Her biri nefes alıyor, rüya görüyor, tıpkı hafif hafif inleyerek bacaklarını sallayan Bib gibi.</p>

  <p>Olaylar gelişmeleri gerektiği gibi gelişmiyor. Hayattan bahsetmiyorum, keyifsizce ve yılgınlıkla sayfalarını karalamaya devam ettiğim bu defterden bahsediyorum. Başlarken, düşüncem her şeyi açıklığa kavuşturmaktı, sadece başkalan için değil -başkaları yazdıklarımı okuyacak olursa eğer- kendim için. Bunu başarabileceğimden aşağı yukarı emindim.</p>

  <p>Hakikate ulaşmak için durumumu samimiyetle, icabında acımasızca ortaya koymak yeterliydi. Herkes, hayatının belli bir anında, durum saptaması yapma isteğini az çok duymaz mı? Herkes kendini başkalarından farklı hissetmez mi ve anlaşılmadığından dolayı acı çekmez mi?</p>

  <p>Mesela bir kadını ele alın, hangisi olursa, en akıllısı, en dengelisi, kelimenin genelgeçer anlamında en erdemlisi. Ona ciddi ciddi, huzursuz bir edayla bakın. Ben bunu yaptım. Bütün erkekler yapmıştır.</p>

  <p>— Sizi anlamaya çalışıyorum...</p>

  <p>— Neyi anlamaya?...</p>

  <p>— Biliyorsunuz işte; bunu size ilk söyleyen ben değilimdir... Kim olursanız olun, sizi dinlemeye başlar.</p>

  <p>— Siz diğerleri gibi değilsiniz... Sanki sizde bir...</p>

  <p>İster bir dâhi, ister bir gerizekâlı olsun, aynı şey bir erkek için de geçerlidir.</p>

  <p>— Hayatınızın hikâyesini yazsaydınız eminim ki...</p>

  <p>Ne olduğu bilinmeyen bir şeyden meydana gelmiş bir uzayda, daha sıcak ya da daha soğuk milyonlarca başka küçük dünya arasında, boşlukta yüzen küçücük bir dünya; pek yakında tiksintiyle başından atılan bir madde haline gelecek olan minicik bir insan, büyük bir ciddiyetle hayatının hikâyesini yazmaya girişiyor.</p>

  <p>Hangi hayatın? Kendi hayatının tabii ki! Beyni olduğunu sandığı yerde olup bitenlerin hikâyesini.</p>

  <p>Okulda ona defalarca şöyle demişlerdi:</p>

  <p>— Felix, kendinizi başkalarından daha akıllı sanmakla hata ediyorsunuz. Kurallar herkes için konmuştur...</p>

  <p>Ona şunu da öğretmişlerdi:</p>

  <p>— Ana babanı sevmelisin.</p>

  <p>Ve onları saymalısın. Onlara itaat etmelisin. Karşında çorba içen bir kadınla bir erkek değil. Bir anne ve bir baba.</p>

  <p>Büyükbaba ise, kiliselerin vitraylarında görülenler gibi bir çeşit peygamber ya da havari.</p>

  <p>— Bana karneni göster bakalım... Gene bir sıra geriye gitmişsin... Beşinci olmuşsun ancak.</p>

  <p>Neyin beşincisi?</p>

  <p>— Neler oluyor? Bu dönem neden daha az çalıştın? Bütün meslek hayatının buna bağlı olduğunu unutma...</p>

  <p>Doğru. Bir meslek seçmek, bir yerlerde boş bir yer bulmak gerekir, şu ya da bu katta, Puteaux'da, Neuilly'de, Melun Devlet Hapishanesinin bir hücresinde veya Arquebusiers Sokağı'ndaki bir evde. Yahut da Madam Annelet gibi, güney ve güneybatıdaki kerhanelerden geçip, oradan ustaca Paris'teki şık randevuevine ve Beaumarchais Bulvarı'ndaki kitabevine kadar gelmek gerekir.</p>

  <p>Bir gün ya da bir akşam kendinizi, bir gün önce tanımadığınız bir insanla beraber bir kahve terasında, bir bankta ya da kaldırımda yürürken bulursunuz.</p>

  <p>— Ne düşünüyorsunuz?</p>

  <p>— Sizi... Tuhaf bir gençsiniz...</p>

  <p>— Ne bakımdan tuhaf?</p>

  <p>— Genç bir kızla dolaşmaya çıktığınızda hep böyle susar mısınız?</p>

  <p>— İlk defa oluyor.</p>

  <p>— Neden benimle?</p>

  <p>— Bilmiyorum...</p>

  <p>O farklı da ondan tabii| Derken kendinden bahsetmeye başlar. Siz de bir an önce kendinizden bahsetmek istersiniz. Herkes kendindeki farklılıkları sayıp döker. Ten de farklıdır, burun da, gözler, kulaklar, özellikle tadını öğrenmekte acele edilen ağız. Sonra göğüsler gelir, mutlaka tadına bakılması gereken cinsel organ, inlemeler, onlar da farklıdır.</p>

  <p>— Seni seviyorum.</p>

  <p>— Benden az.</p>

  <p>— Böyle bir şey nasıl oldu, aklım almıyor.</p>

  <p>— Kaderde yazılıymış.</p>

  <p>Şu çirkin, buz gibi ay şiirsel bir hal alıyor.</p>

  <p>— Kader bizi birleştirmeseydi ne olurdu acaba?</p>

  <p>— Hayatım aynı olmazdı.</p>

  <p>— Benimki de öyle.</p>

  <p>— İnsanların çoğunun hayatı gibi bomboş olurdu. Gerçek aşkı o kadar az insan tanıyor ki!</p>

  <p>— Korkunç bir şey olmalı.</p>

  <p>— Neyse ki bundan haberleri yok.</p>

  <p>— Öyle mi dersin?</p>

  <p>— Eğer bilselerdi kafalarına bir kurşun sıkarlardı.</p>

  <p>— Ne korkunçsun.</p>

  <p>— Seni seviyorum!</p>

  <p>Annemle babamın birbirlerine böyle sözler söylemiş olmaları bana inanılmaz geliyor. Çünkü onlar annemle babam. Hele hele büyükannemle büyükbabamın.</p>

  <p>— Biz ikimiz olacağımız zaman...</p>

  <p>Bir evde, bir odada, bir kulübede iki kişi olmak. Herkes kendi hikâyesinin en önemlisi olduğunu düşünerek, kendinden bahsetmeye devam eder.</p>

  <p>— Ya bir gün beni artık sevmezsen...</p>

  <p>— Sus! Bu mümkün değil... Yalnız başıma kalma düşüncesi... İşte! Artık yalnız olmamak. Yalnız olmamak için iki kişi olmak. Neden üç, beş, on, yüz değil?</p>

  <p>— Bir gün sevgilim, aşkımızdan bir varlık doğacak...</p>

  <p>— Ah! evet... İkimizin çocuğu... Düşünebiliyor musun?... Bizden!... Sadece bizden!...</p>

  <p>— Seni seviyorum!</p>

  <p>— Ya ben!</p>

  <p>Kalabalık artık düşmanca bir kaynaşma, bulundukları yeri hırçınlıkla savunan bir birey kitlesi değildir. Bir tanıktır. Sarmaş dolaş bir çifte dönüp bakan yüzlerdir.</p>

  <p>— Cenaze suratlı şu şişman herifi gördün mü? Bize nasıl bakıyordu...</p>

  <p>— Bize imreniyor...</p>

  <p>Duygulanan yaşlı kadın, dalga geçen oğlan çocuğu.</p>

  <p>— İsmini ne koyacağız?</p>

  <p>— Oğlan olursa...</p>

  <p>— Ya kız olursa?</p>

  <p>— Oğlan olmasını ve sana benzemesini istiyorum...</p>

  <p>Üç kişi olunur. Dört kişi. Öfkeden kuduruyorum, anlıyor musunuz? Böyle olduğu için öfkeden kuduruyorum. Bunu yazmaya ihtiyaç duyduğum için öfkeden kuduruyorum. Vosges Meydanı'nda bir kadınla iki çocuk var. Beaumarchais Bulvarı'ndaki bir çatının altında bir kadın daha var iki çocukla; evim daha yüksek olsaydı orayı görebilirdim. Hepsinden de bir bakıma ben sorumluyum.</p>

  <p>Onlarla temas kurmayalı sekiz yıl oldu. Benim burada olduğumu bilmeleri düşük ihtimal. Her halükârda beni tanımıyorlar. Onlar için ben yokum artık. Neden onlar benim için var olsunlar?</p>

  <p>Sorumluyum, diye mi yazdım? Kimden, neden sorumluyuz? Herkes elinden geleni yapıyor; ben de, başkaları da, elinden geleni yapmış olan patronum da - artık bir patronum var çünkü.</p>

  <p>— Ya büyükbabam? diye soracak bir gün bir çocuk, benim tanımayacağım bir dünyada.</p>

  <p>Otuz yaşındaki bir Philippe ya da artık küçük bir kız olmayan ve annesine benzeyen bir Nicole şöyle cevap verecek:</p>

  <p>— Büyükbabandan bahsetmeyelim.</p>

  <p>— Neden? Kötü biri miydi?</p>

  <p>Ne demeli? Kim bilir? Belki de şöyle diyerek işin içinden sıyrılacaklardır:</p>

  <p>— Bak, o başkalarına benzemezdi...</p>

  <p>Belki de bu yüzden bilmek isterdim ve bilinmesini isterdim. Kötü ifade ediyorum. Hepten beceriksizim. Bu arada, içerisi soğuk. Uykum yok. Tekrar yatmak istemiyorum. Ateşi yakacağım, kendime bir fincan kahve yapacağım, gene şu masanın başına geçip oturacağım ve kuşkusuz gecenin geri kalanını masa başında geçireceğim.</p>

  <p>Tepemin üstünde, tam çatı penceresinin ortasında asılı duran şu aydan nefret ediyorum. Umarım birazdan yer değiştirir de bir daha onu görmem.</p>

  <p>Hayır Bib, kalkma vakti değil. Sahibine bakma sen.</p>

  <p>Uyu köpeğim!</p>

  <p>Bir mayıs sabahı, saat on bire doğru, elimde bir valiz, Melun Hapishanesi'nden çıktım ve kendimi Notre-Dame Kilisesi'nin ön avlusunda buldum; dört yılı aşkın bir süre bu kilisenin sadece çatılarını ve kulelerini görmüştüm. Hava hafifti, güneş ısıtıyordu ve rastladığım ilk kişi başına bir panama şapka takmış, beyaz bıyıklı yaşlı bir bey olmuştu.</p>

  <p>Yolumu, yönümü şaşırmış değildim, duygulanmamıştım da. En çok kaldırım taşlarına, kaldırımlara, evlere bakmış, ayak seslerini dinlemiş, sonra da meydanı geçerek dar bir sokağın köşesindeki tertemiz bir kahveye girmiştim; üstünde gömleği ve mavi önlüğüyle patron, kalaydan tezgâhın arkasında şişeleri yerleştiriyordu.</p>

  <p>Puteaux'daki ya da Quartier Latin'deki bir bistroda da olabilirdim. Koku aynıydı; yer döşemesinin, birkaç masanın rengi; duvarda, toplum içinde sarhoş olmaya ilişkin yasa, aperitif reklamları arasında asılı duruyordu.</p>

  <p>— Bir bardak beyaz şarap.</p>

  <p>— Sek mi?</p>

  <p>— Lütfen.</p>

  <p>Oraya beyaz şarap için gelmemiştim. Hayatla yeniden temas kurmak içindi ve patron bunu anlamıştı. Meydandan geçtiğimi görmediği halde nereden geldiğimi biliyordu. Oradan başkalan da geliyordu kahveye. Bizi nasıl tanıdığını bilmiyorum. Yüzümüzün renginden mi? Bakışlarımızdan mı?</p>

  <p>— Ee, çok mu zordu?</p>

  <p>Hayır dedim. Doğruydu. Zaman bana uzun gelmemişti, ve her şey bittikten sonra, hayatımın geri kalanından daha kısa gelmedi mi diye düşünüyorum.</p>

  <p>— Paris'e mi?</p>

  <p>— Evet.</p>

  <p>— Sizi bekleyen? -Yok.</p>

  <p>Ona teşekkür ettim, özel bir şey için değil, benimle konuştuğu için belki, sonra içtiklerimin parasını ödedim ve gara doğru yürüdüm, bir an köprüde durup Seine'in akışını seyrettim.</p>

  <p>Ne hapishaneyi son bir defa görmek istedim, ne de kaldığım bölümün çatısını bulmaya çalışmak için arkama dönmeyi.</p>

  <p>Garda epey uzun süre tren bekledim, beklerken jambonlu bir sandviç yiyip bir bardak beyaz şarap daha içtim.</p>

  <p>Şeylere ve insanlara artık aynı şekilde bakmadığımı sanırım o zaman anladım. Bunu önceden tahmin etmiştim. Şimdi tecrübe ediyordum. Erkekler, kadınlar, yüzler, eller, tekerlekli yük arabaları, koliler, rayların üstündeki vagonlar, bir bahçede çiçek açmış leylaklar görüyordum; gürültüleri, sesleri duyuyordum; sandviçlerin, fıçı birasının, şarabın ve alkolün kokusunu tanıyordum. Fakat dışanda kalıyordum. Bütün bunlar benim dışımdaydı ve beni ilgilendirmiyordu.</p>

  <p>Gerçekten de çıkışta beni bekleyen kimse yoktu. Ya diğerleri, benden önce çıkmış olanlar, kapının önünde birini bulmayı o kadar çok istiyorlar mıydı? Belki çalım satmak için bunu isteyen bazdan vardır, tıpkı garda yolcu edilmekten ya da karşılanmaktan hoşlananlar olduğu gibi.</p>

  <p>Trenin kapısından tanıdık manzaralar gördüm, şurada burada Seine nehrinden bir parça, bir bent ve gemiler, bir bayırın dibinde oltayla balık tutan biri, kum ocakları. Cöte d'Azur hatta bu. Sık sık mavi trene binmişimdir ve dönüşte, yataklı vagon garsonu Melun'de bizi kahveyle uyandırırdı.</p>

  <p>Aklımda yığınla tasan olduğu, gelecek için planlar kuracak vaktim olduğu sanılabilir. Tersi doğru. Beyaz bir sayfa kadar boştum, her şeye kayıtsızdım, gülünç ayrıntılar dışında: yanımda oturan adamın okuduğu gazete, izne çıkmış iki askerin sohbeti, yirmi kadar fıskiyenin suladığı geniş bir bostanda bir an görülen bostancılar.</p>

  <p>Lyon Garı'nın etrafında oteller vardır, ama gar civarlarını hiçbir zaman sevmemişimdir. Henüz şehirde değilsinizdir, ya da artık değilsinizdir, ama kendinizi başka yerde de hissetmezsiniz.</p>

  <p>Şu mahalleyi değil de bu mahalleyi seçmem için hiçbir sebep yoktu. Puteaux'da kimsem kalmamıştı. Neuilly bir hatıradan ibaretti ve kendi kendime, orada gerçekten ben mi oturdum diye sorduğum olmuştur.</p>

  <p>Kuzey Garı'nda ya da Montparnasse Garı'nda inmiş olsam yapacağım gibi, dümdüz yürüdüm. Kendimi rıhtımlarda, sonra Arsenal gemi havuzunun kenarında, ve nihayet Bastille Meydanı'nda buldum.</p>

  <p>Derken, ucuz otel tabelalarına bakmaya başladım, zira arada sırada bir elimden diğerine geçirdiğim valizim ağır gelmeye başlamıştı. Sonunda, Saint-Antoine Sokağı'nın tam yanındaki Castex Sokağı'nda bir otelin beyaza boyanmış koridoruna girdim.</p>

  <p>Otel sahibi kadın, tombul, boğum boğum ellerini kurularken beni dikkatle süzdü. İnsanların temas kurmadan önce sakınarak birbirlerini incelediklerini eskiden fark etmemiştim. Ölü bir zaman olur, karşılıklı kaçamak göz atmalar.</p>

  <p>— Bir gecelik mi?</p>

  <p>— Eğer çok pahalı değilse bir haftalık ya da bir aylık bir oda istiyorum.</p>

  <p>— Fransız mısınız?</p>

  <p>— Evet.</p>

  <p>— Yalnız mısınız?</p>

  <p>— Evet.</p>

  <p>Bendeki bir şeyden işkillenmişti, anlamadığı bir şeyden, ama gene de bana avluya bakan bir oda gösterdi. Çıkıp Saint-Antoine Sokağı'nda bir şeyler yedim. Bir bardak beyaz şarap daha içtim, sonra soyunmadan yattım ve uyandığımda gece olduğunu görünce şaşırdım.</p>

  <p>Bir hafta boyunca, her seferinde biraz daha uzağa gitmeyi göze alarak, yürüdüm; Opera Meydanı'na giden otobüse bindim, bir başka sefer Châtelet'ye giden otobüse, daha sonra da... O hafta boyunca bir defa bile yağmur yağmadı. Havalar hep iyi gitti. Kadınlar hafif ve açık renk baharlık elbiseler giymişlerdi. Kışlık giysilerini yeni çıkarmış kadınların o özel yürüyüşlerini unutmuştum. Yarı-çıplaklıkları onlara cinsel bir coşkunluk veriyor ve kendileri farkında olmadan onları kışkırtıcı kılıyordu sanki.</p>

  <p>Pazartesi ya da sah günü, Haussmann Bulvarı'nın saygın ve sessiz bir binasında oturan avukatım Forniol'ün bekleme salonundaydım. Benim davama baktığı sırada da yanında çalışan sekreteri tanıdım. O kadar değişmiş miydim ki kız beni tanımadı?</p>

  <p>— Randevunuz var mıydı?</p>

  <p>— Hayır.</p>

  <p>Bana bir kâğıtla kalem uzattı: isim soyadı, ziyaret sebebi, tıpkı bakanlıklarda olduğu gibi, cevap hanesinde yan yana noktalar vardı. İmzalamakla yetindim.</p>

  <p>— Sanırım bu yeterli olur, dedim.</p>

  <p>Adım ona hiçbir şey hatırlatmıyormuş gibi, şaşırmaksızın, meraklanmaksızın okudu.</p>

  <p>— Korkarım uzun süre bekleyeceksiniz. Avukat Forniol toplantıda.</p>

  <p>Ben de, eskiden, bazı ziyaretçiler için, hep toplantıda olurdum.</p>

  <p>— Beklerim.</p>

  <p>Bekleme salonunda tek başıma, hiçbir şey yapmadan oturdum. Öğrendiğim bir şeydi bu. Kımıldamamak. Boş kalmak. Telefon zilleri, sekreterin sesini, deri kaplı bir kapının ardından daha boğuk bir erkek sesi duyuyordum.</p>

  <p>Kolunun altında dosyalar taşıyan bir stajyer geçti, yeniydi, tanımadığım bir genç. Odada birini bulunca şaşırmış göründü.</p>

  <p>— Avukat Forniol'ü mü bekliyorsunuz?</p>

  <p>— Evet.</p>

  <p>— Sekreteriyle görüştünüz mü?</p>

  <p>— Evet.</p>

  <p>Bana bakıp neden kaşlarını çatmıştı? Burnumun üstünde siyah benek, yüzümde kara leke yoktu. Kıyafetim düzgündü. Kıpırdamadan sandalyemin üzerinde bekliyordum.</p>

  <p>Deri kaplı kapıdan girdi, az sonra biri kapıyı aralayıp bana baktı, ama oturduğum yerden onu göremedim. Nihayet sekreter, Matmazel Emma ya da Irma, hatırlamıyorum, yanıma geldi.</p>

  <p>— Avukat Forniol sizinle görüşecek.</p>

  <p>Beni içinde kimsenin olmadığı büroya aldı, yer gösterdi ve gözden kayboldu. Kapısı aralık olan yan odada biri konuşuyordu.</p>

  <p>— Endişelenmeyin sevgili dostum... On beş günlük erteleme talep edeceğim, biz de o zamana kadar malum şahıs üzerinde etki yapabiliriz... Elbette!... Rahat olun... Hasmımız daha önce hiçbir şeye kalkışamaz...</p>

  <p>Telefonda konuşuyordu, dört yıl önce benimle konuştuğu sesiyle.</p>

  <p>— Hayır. Maalesef bu hafta hiç boş akşamım yok, ama karınıza benim karımın selamlarını ilerin... Sakın bir şey yapmayın ve benden haber bekleyin... Her şey yolunda gidecek...</p>

  <p>Yine aynı kelimeler, ya da aşağı yukarı aynı. Şimdi de biriyle alçak sesle konuşuyordu ve birkaç dakika sonra, sesinden farklı biri olarak, sorumluluklarının altında ezilen birinin kaygılı, ciddi edasıyla içeri girdi.</p>

  <p>Değişmemişti. Hâlâ genç ve şıktı. Ayağa kalktım çünkü orada, Melun'de, kapı açılır açılmaz ayağa kalkma alışkanlığını edinmiştik.</p>

  <p>Bana bir göz attı ve şaşkınlığını ele vermekten kendini alamadı.</p>

  <p>— Gördünüz ya çıktınız işte... diye başladı.</p>

  <p>Çalışma masasının arkasına geçerken aklından hesaplamaktaydı.</p>

  <p>— Cezanızın bir kısmı bağışlandı demek? Yanılmıyorsam, serbest kalışınıza daha vardı, şey...</p>

  <p>— Altı ay.</p>

  <p>Nasıl olduğumu sormadı, dostane görünme zahmetine ise hiç girmedi.</p>

  <p>— Sekreterim size söylemiş olmalı, sabah saatlerim...</p>

  <p>— Çok yüklü... Sizi tutmaya niyetim yok.</p>

  <p>Varlığım sanki onu tedirgin ediyor, sıkıntı veriyordu. Halbuki mahkemede beni hararetle, hatta tutkuyla savunmuştu.</p>

  <p>— Size nasıl yardımcı olabilirim?</p>

  <p>Elini cüzdanına atacak galiba diye düşündüm.</p>

  <p>— Çocuklar hâlâ karımın yanındalar mı?</p>

  <p>Gerçekten bir hasım haline geliyormuşum gibi, biraz daha içine kapandı.</p>

  <p>— Neden bana bu soruyu soruyorsunuz?</p>

  <p>— Sorum sizi şaşırttı mı?</p>

  <p>Acele etmiyor, sıkıntılı bir edayla bana bakarak fildişinden bir kâğıt açacağıyla oynuyordu.</p>

  <p>— Dinleyin Allard... Durumunuzu size hatırlatmama gerek yok ve kâğıtları size zamanında ulaştırmışlardır sanırım...</p>

  <p>Duygusuz, ifadesiz duruyordum. Soğukkanlılığını kaybeden oydu, şimdi de kulak memesiyle oynuyordu.</p>

  <p>— Karınız, çocuklarının soyadından farklı bir soyadı olmasın diye, boşanma talebinde bulunmadı, istese bulunabilirdi...</p>

  <p>— Boşansaydı bile benim soyadımı kullanmasına izin verirdim...</p>

  <p>Böyle bir görüş bildirmemden dehşete düşerek bana sertçe baktı. Ona göre ben burada olmamalı, ortadan yok olma ve dahası susma inceliğini göstermeliydim.</p>

  <p>— Gene de, ayrı yaşama kararını ilan ettirmekle yetindi. Daha sonra, meslektaşlarımdan birinin tavsiyesi üzerine, 24 Temmuz 1889 tarihli yasa gereği sizin babalık hakkinizin kaldırılmasını talep ederek huzurunu güven altına aldı.</p>

  <p>Kılım kıpırdamıyordu. Bildiğime göre, neden kılım kıpırdasındı? Babalık hakkının kaldırılması. 24 Temmuz 1889 tarihli yasa, madde 2. Az önce yan odada, belki de hafızasını tazelemek için öyle fısıldıyordu.</p>

  <p>Ellerini açarak konuyu sonuca bağladı:</p>

  <p>— Bu şartlarda...</p>

  <p>— Nerede oturduklarını biliyor musunuz? Kâğıt açacağını tekrar eline aldı.</p>

  <p>— Madam Allard ve çocuklarının nerede oturduklarını bildiğimi söyleyebilirim. Onları iki aydan az bir zaman önce gördüm ve iyiler. Özür dilerim, beni Adliye Sarayı'nda bekliyorlar...</p>

  <p>— Bana adreslerini vermeyi red mi ediyorsunuz?</p>

  <p>— Ne sebeple adresi öğrenmek istiyorsunuz? Yasal yönden de, manevi yönden de, yaşamlarını alt üst etme hakkına sahip değilsiniz. Öte yandan ben de kendimi şeyden sorumlu olarak görüyorum...</p>

  <p>— Anne-Marie'ye söyleyecek bir şeyim yok. Onu görmek, onunla herhangi bir konuda tartışmak istemiyorum. Birdenbire çocukların karşısına çıkıp onlara, "Ben sizin babanızım..." diye bildirmeye de niyetim yok.</p>

  <p>Sesimi yükseltmiyordum. Ne hiddetlenmiş, ne de tiksinmiştim. Benim için kelimeler anlamlarını kaybetmişti.</p>

  <p>— Arada sırada, gereken ihtiyatı göstererek, çocukları uzaktan görmeye çalışabilirim. Madem bu size göre imkânsız, ben de başka yere başvururum...</p>

  <p>Sanırım onu etkileyen sükûnetim, heyecana kapılmayışım oldu. Belki acelesi olması ve benim ısrar ederek onu alıkoymamdan korktuğundan dolayı da.</p>

  <p>— Niyetinizin gerçekten bu olduğuna ve bundan dışarı çıkmayacağınıza söz verir misiniz?</p>

  <p>Yerimden kalktım.</p>

  <p>— Sözüme ihtiyacınız yok. Babalık hakkının kaldırıldığını unutuyorsunuz...</p>

  <p>— Bunu size hatırlattıysam...</p>

  <p>— Hakkınız.</p>

  <p>— Dinleyin...</p>

  <p>O da kalktı, beni kapıya kadar geçirirken mırıldandı:</p>

  <p>— Bu ziyareti unutun. Sizi görmedim. Vosges Meydanı 23 numarada oturuyorlar.</p>

  <p>— Bir eksikleri yok ya?</p>

  <p>— Yok.</p>

  <p>— Çalışıyor mu?</p>

  <p>— Benden çok fazla şey istiyorsunuz, zaten on dakika geciktim. Özür dilerim. Bir telefon etmem gerek.</p>

  <p>Elimi sıkmadı.</p>

  <p>— Irma, lütfen yolu gösterir misiniz...</p>

  <p>Demek Irma'ymış. Benim ismime gelince, söylemeyip yerine üç nokta koydu.</p>

  <p>On gün önce, Saint-Antoine Sokağı'nın köşesinde, Castex Sokağı'ndaki küçük bir otelde karar kılmıştım, meğer Anne-Marie de çocuklarla beraber Vosges Meydanı'nda oturuyormuş. Dört yüz metre ötede mi? Beş yüz metre? Fark etmez.</p>

  <p>Forniol endişelenmekle hata etmişti. Philippe o zaman sekiz, Nicole altı yaşındaydı. Onları uzaktan gördüm, hizmetçileriyle, zira onları okula götüren bir hizmetçileri vardı.</p>

  <p>Anne-Marie'yi de gördüm. Küçük, yeşil bir otomobili vardı ve saçlarının kesimi dışında değişmemişti. O zamanlar Faubourg Saint-Honore'de bir terzihanede çalışıyordu. O günden bu güne, Saint-Philippe-du-Roule yakınlarında kendi incik boncuk dükkânını açtı.</p>

  <p>Onlara yaklaşma, hele hele kendimi tanıtma dürtüsüne kapılmadım.</p>

  <p>Gece sonuna yaklaşırken ve birazdan Bib'e kapıyı açma vakti gelecekken bunlardan söz ediyorsam, bunun nedeni sözü dolaylı olarak kendime getirmekti.</p>

  <p>Philippe sekiz yaşındayken ona pek önem vermemiştim, kız kardeşine daha da az.</p>

  <p>— Onlar senin çocukların...</p>

  <p>Anne-Marie'ninkiler de. Halbuki onları gözümüzde büyüttüğümüz günler olmuştu.</p>

  <p>— Burnu seninkine benziyor...</p>

  <p>— Burnu olabilir, ama yüz ifadesini senden almış... Benimki, seninki, dönüp dolaşıp daima oraya gelinir. Bir belgesel filmde, yumurtayı ilk delip geçen olmak için vahşice mücadele eden milyonlarca sperma hücresi görmüştüm. Bir tanesi kazanır. Diğerleri hiçbir işe yaramaz.</p>

  <p>Bu savaştan bir çocuk doğar. Yani benimkiler -madem benimkiler oluyorlar- aynı şekilde bir büyükbabaya ya da bir büyükanneye çekmiş bir burnu, bir ifadesi olan başka çocuklarla okula gidiyorlar.</p>

  <p>Bense kendime bir yer bulmakla uğraştım ve talih karşıma, Puteaux'daki gibi ambarların ve küçük ticarethanelerin bulunduğu bir mahalledeki, tam bana göre olan bu evi çıkardı.</p>

  <p>Solda, sokağın içinde, en az yirmi kamyonu olan Birleşik Mağazalar var. Başka bir yerde büyük şamdanlar imal ediyorlar. Evimin karşısında, cephesi gök mavisine boyanmış ucuz bir lokanta var, üstünde "Rose'un Yeri" yazıyor.</p>

  <p>Bir gün kitabevinin vitrinindeki iş ilanını okudum ve yavaş yavaş kendime bir düzen kurdum. Daha Melun'deyken şişmanlamıştım, kimsenin hatası değildi bu, cezaevi yemekleri yönetmeliğinin de payı yoktu bunda. Şişmanlamaya devam ettim, durmadan biraz daha şiş ve daha çirkin oluyordum, özellikle sabahlan, ama kendimi hasta hissetmiyordum.</p>

  <p>Ne bir şey istiyordum, ne de insanlarla temas kurmak. Dinginliğe ulaşmıştım. Kendime sorular sormuş, sonunda bana doyurucu görünen bir şekilde onlara cevaplar vermiştim. Bu konuya geri dönmek gereksizdi.</p>

  <p>Ama gene de arada sırada gidip Vosges Meydanı'ndaki bir sıraya oturuyor, bazen çocukları gördüğüm oluyordu.</p>

  <p>Yaz, kış, daha uzun günler, daha kısa günler, Saint-Antoine Sokağı'ndaki küçük el arabalarında ya da Richard-Lenoir Bulvarı'ndaki üstü açık pazarda başka meyveler, başka sebzeler, pardösü ya da ceket, Paskalya tatili, yaz tatili, 15 Ağustos, okulların açılışı. Birden av üstüne ya da av hayvanlarının hazırlanışı üstüne kitaplar satılmaya başlanır ve Noel kartları siparişi verilir. Ve bir de, yıldan yıla, giderek daha az ayakta duran, giderek daha çok yemek yiyen Madam Annelet.</p>

  <p>Bu söylediğimde alayın zerresi yok. Sabah kahvemi hazırlıyor, kırmızı balığımı besliyordum, gene de ölecekti ve onun yerine bir köpek aldığımı öğrense çok şaşırırdı herhalde. Ya kavanozumda benim yerimi kim alacak?</p>

  <p>Philippe liseye başladı, Turbigo Sokağı'ndaki Turgot Lisesi'ne. Görünüşü, yürüyüşü, bakışı değişti. Daha uzun boylu ve daha zayıf oldu, kemikleri çıktı, onun yaşındayken benim kemiklerim de öyleydi.</p>

  <p>Var olduğunun bilincine varmaya başlamıştır şu sıralar. Her halükârda ben o yaşta bu keşfi yapmıştım.</p>

  <p>Ben Gennevilliers'ye gidip bir köpek seçerek, kitap satarak, sabahlan kepengi açarak, yeni hizmetçilere alışarak ve Madam Annelet'ye hasılatı götürerek yaşayadururken, bu arada Philippe on altı yaşına girdi bile, lise bitirme sınavına hazırlanıyor. Geçen doğum gününde, nisanda, annesi ona küçük bir motosiklet aldı. İlk günler, Vosges Meydanı'ndaki parmaklıkların etrafında kocaman bir sinek gibi bıkmaksızın dönüp duruyordu.</p>

  <p>Kendine bir deri ceket aldı. Perşembeleri, Republique Meydanı yakınlarında bir kahvede oğlanlar ve kızlarla buluşuyor, kahvede meyve suyu içip müzik dolabını çalıştıran gençler var sadece.</p>

  <p>Benim bir bisikletim vardı, Puteaux'da lise olmadığından bisikletle Neuilly'deki Pasteur Lisesi'ne giderdim.</p>

  <p>— Ben... Ben...</p>

  <p>Onu ve Daniel'i seyrediyorum. Annesi ve kız kardeşiyle Beaumarchais Bulvarı'na taşındığından beri Daniel de aynı liseye gidiyor.</p>

  <p>Bir yaş büyük olan Daniel aynı sınıfta değil. Aynı çetede değiller. Birbirlerini tanıyıp tanımadıklarını bilmiyorum. Karşılaştırıyorum. Gözlüyorum. Saklanıyorum. Kendi kendime soruyorum...</p>

  <p>Saat altı. Bib bunu sezdi ve yataktan aşağı atladı. Ateş gene sönmüş. Kapıyı açmaya gittikten sonra kahve için su ısıtacağım.</p>
</body>
</html>
