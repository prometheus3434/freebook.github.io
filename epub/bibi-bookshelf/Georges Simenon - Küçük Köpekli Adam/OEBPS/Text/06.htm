<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p>20 Kasım Çarşamba</p>

  <p>Saat akşamın 10'u</p>

  <p><br /></p>

  <p>Dün yazmadım, tembellikten değil, söyleyecek bir şeyim olmadığından da değil. Fikirler, anılar, bunlardan bende fazlasıyla var ve bir an önce kurtulmak için asabi bir acelecilik gösteriyorum.</p>

  <p>Sanki sonuna kadar gidemeyeceğimi, bir olayın meydana gelip bir kere daha her şeyi tartışma konusu edeceğini hissediyorum. Ne olduğunu bilmiyorum. Her yanımı bir rahatsızlık, belirsiz bir sıkıntı sardı, Madam Annelet'nin bakışı ise bunu dağıtmaktan uzak. Bildiğine, gelişmeleri merakla izlediğine kalıbımı basarım.</p>

  <p>Neyin gelişmelerini? Hastalığımınkileri değil. Bundan kimseye bahsetmedim. Bu konuda düşünmeyi reddediyorum. Hastalıktan oldum olası nefret etmişimdir, bizi ölüme yaklaştırdığından değil, bizi küçülttüğünden, bizi başkalarının insafına bıraktığından, onlara bağımlı kıldığından. Bu düşünce daha lisedeyken beni isyan ettirirdi ve bozulmaya yüz tutmadan, babam gibi bir kazada ölmeyi dilerdim.</p>

  <p>Patronuma laf olsun diye büyücü demedim. Kediler de her şeyi bilir görünürler. Falcılığa inanmam ama, daha dün sabah, celp konusunda, tutumunu nasıl tesadüfe yormalı?</p>

  <p>Postacı saat sekiz buçuğa doğru geçer ve her zaman beni:</p>

  <p>— Ne güzel gün! diye selamlar. Yahut da:</p>

  <p>— Ne pis hava! diye.</p>

  <p>Dün güzel bir gündü. Rüzgâr doğuya dönmüş ve güneş çıkmıştı, henüz soluk, fakat adeta neşe saçan bir güneş. Postacı postayı tezgâhın üzerine bırakıp gitti.</p>

  <p>Faturalar, kataloglar, reklam broşürleri. Madam Annelet az mektup alır. Sekiz yıldır, Beaumarchais Bulvarı'na benim adıma tek bir tane gelmedi.</p>

  <p>Ne var ki dün sabah, polis karakolunun başlığını taşıyan, pürtüklü bir zarfın üstünde gerçekten de benim adım ve soyadım vardı. İçinde resmi bir kâğıt, boş yerleri mor mürekkeple doldurulmuştu.</p>

  <p><br /></p>

  <p><i>Mösyö ... (soyadım elle yazılmış)</i></p>

  <p><i>...Bölge Perrie Sokağı'ndaki başkomiserliğe ... (morla: 21 Kasım) günü... (yine morla: şahsınızı ilgilendiren bir konu) için gelmeniz rica olunur. İş bu celbi yanınızda getirin.</i></p>

  <p><br /></p>

  <p>Pembe kâğıdı cebime tıkıp ve faturalar ve broşürlerle yukarı çıktım. Kırıştırılan kâğıt sesi çıkmamıştı. Sadece birkaç saniye gecikmiştim. Madam Annelet zarflara bir göz attı, sonra bana baktı.</p>

  <p>— Hepsi bu kadar mı Felix? Evet anlamında başımı salladım.</p>

  <p>— Emin misiniz?</p>

  <p>Kırk sekiz yaşında, bir çocuk gibi tuzağa düşmek utanç verici değil mi? Halbuki kızarmam, yüzüm de seyirmelerin derimin kıvrımlarında kaybolacakları kadar pörsük.</p>

  <p>— Hakikati neden benden gizliyorsunuz?</p>

  <p>Celpi ona uzattım ve bir an bu işin altında patronumun olduğundan şüphelendim, ki bunun mantıklı bir tarafı yoktu.</p>

  <p>— Sizden ne istedikleri konusunda bir fikriniz yok mu? -Yok.</p>

  <p>— Köpeğinizi tasmasız bırakmadınız ya, ya da herhangi bir sebepten ceza yemediniz ya? O halde bunun pazartesi günkü telefonun devamı olduğunu düşünmek gerek, öyle değil mi?</p>

  <p>Olabilir. Her halükârda geçmişle ilgili. Kâğıdın evime değil de kitapçıya gelmiş olması bunu kanıtlıyor. Düzenli olarak aynı karakola kaydımı yaptırırım, yani kayıtlarında ev adresim var. Aramak zahmetine girişmeyip kendilerine verilen adresle yetinmişler. Ama bu adresi onlara kim verdi?</p>

  <p>— Neyse! Perşembe günü cevabı öğreneceksiniz.</p>

  <p>Dün bu deftere yazmayışımın sebebi bu da değil. Bu defterin bir çeşit kötü alışkanlık olmadığını kendime kanıtlamak istedim. Bib'le dolaşmaya çıktım, kaideyi bozduğum her seferinde kafası karışır.</p>

  <p>Benim yaşadığımı seyreden yalnız Madam Annelet değil. Köpeğim de tanık rolü oynuyor. Vosges Meydanı'nda her zamankinden daha uzun oyalandım, karanlık çöktükten sonra hiç hoş olmuyor, çünkü demir parmaklıkları kapatıyorlar ve bir banka oturamıyorsunuz. Anne-Marie'nin pencereleri saat altı buçukta karardılar, bu da ender olan bir şey.</p>

  <p>Belki de kendime bir günlük mola vermişimdir, zor bir döneme girdiğim için mi? Kişiler ve şeyler hakkındaki fikirlerini, en azından görünüşte değiştirmeyen pek çok insan tanıdım. Yahut değiştirseler de oldukça uzun bir süre sonra değiştiriyor ve hemen yeni bakış açılarına yapışıyorlar.</p>

  <p>Ben böyle değilim, özellikle mahkemeden, Sante hapishanesinden, Melun'den beri. Daha gerilere de gidebilirim. Bu durum Anne-Marie'yle başlamış olmalı. Onunla beraber altı yıl yaşadım. Haftalar, aylar boyunca onun hakkındaki fikrim değişmezdi. Sonra, birden, önemsiz bir olayın, bir sözün, bir tavrın ardından, onu belli bir süre farklı gözlerle görürdüm. Bazen değişiklik aynı gün içinde iki defa olurdu.</p>

  <p>Yataktan kalkarken, tıraş olurken, büroya veya şantiyeye gitmek üzere ondan ayrılırken, uzaklığın içinden ona gülümseme ve onunla sıcak bir temas kurma hayaliyle mutlu mutlu şarkı mırıldanırdım.</p>

  <p>Öğleyin eve döndüğümde bazen kırıcı, hayalsiz bir adam olurdum, ona adeta röntgen cihazından bakar gibi bakıp hayatında ne aradığını kendi kendine soran bir adam.</p>

  <p>İlk defterimde, âşıkların karşılaşmalarıyla alay etmiştim.</p>

  <p>— Neden ben?</p>

  <p>— Çünkü sen farklısın.</p>

  <p>— Siz de farklısınız.</p>

  <p>Sonra, daha sonra, birkaç saat veya birkaç gün sonra:</p>

  <p>— Sensiz yaşayamam.</p>

  <p>— Karşılaşmamız bir mucize. Ne olurdu eğer...</p>

  <p>Mucize mi? Bakış açısına göre değişir ve benim bakış açım öyle sık değişti ki kuşkucu, güvensiz oldum. Askeri bir geçit töreni yapıldığı gün benim Claridge Oteli'nin çatısında bulunmam bir mucize mi yoksa bir lanet miydi bilemiyorum. Bildiğim, ertesi gün sabah saat onda Puteaux'ya döndüğüm. Otuz yaşındaydım. İlk defa dışarıda yatmıyordum. Annem bana hiç sitem etmedi ve ilk sorusu şu oldu:</p>

  <p>— Kahvaltı ettin mi?</p>

  <p>Claridge'in girişinin yanında bulunan kafe-barda kahve içip kruasan yemiştim. Yüzümün her günkü yüzüm olmadığını biliyordum. Alev alev yanıyordum, hassaslaşmıştım; gözlerim parlıyordu ve içimdeki coşkuyu belli etmemeye çalışıyordum.</p>

  <p>— İyi eğlendin mi?</p>

  <p>— Çok iyi.</p>

  <p>Doğru kelime bu değildi ve annem bunu biliyordu. Bugün arak eminim ki o andan itibaren aramızda bir şeyler değişmişti ve annem sonradan olacakları tahmin etmişti, oysa benim en ufak bir fikrim yoktu.</p>

  <p>O gece Anne-Marie ve ben Champs-Elysees civarındaki o dev açıkhava eğlencesinde çok içmiş, bir şeyler yemiş ve çok da konuşmuştuk.</p>

  <p>Paris'te başka yerlerde neler olduğunu bilmiyorum, çünkü bizi de halkalarına katıp sürüklemeye çalışan, dağıttıkça dağıtan insan kümelerine aldırmadan olduğumuz yerde durmadan dönüyorduk.</p>

  <p>Onu korumak için çok geçmeden beline sarıldım, kalçalarımız birbirine değe değe yürüyorduk. Hareketlerimiz çabucak birbirine uyum sağladı ve arada sırada, her birimiz ötekinin gözlerinde büyülenişinin yansısını görmek için, bakışıyorduk.</p>

  <p>Soyadı Varennes idi. Lyon'da doğmuştu. Babası savaştan önce orada gazeteciymiş. Almanlar Hollanda'ya girdiklerinde geleceği öngörmüş ve ailesini Londra'ya götürmüş.</p>

  <p>1940'ta, tek çocuk olan Anne-Marie on yedi yaşındaymış. İkinci olgunluk sınavını vermesi gerekiyormuş. Pimlico semtinde, önünde Paris pazarlarına oldukça benzeyen bir açıkhava pazarı olan, iki odalı bir ev bulmuşlar. Babası BBC'de çalışmış. Annesi Fransızca dersleri vermiş.</p>

  <p>Bütün bunlar kafamda, kısa bir süre önce tanık olduğumuz askeri birliklerin geçidiyle birleşiyordu. Almanlar'ın Londra'ya yaptıkları hava saldırısı da. Hava saldırısından, alarmlardan, gökteki uçakların gürültüsünden, bombalardan ve bir an sallandıktan sonra çöken binalardan bahsediyordu bana.</p>

  <p>— Siz ne yapıyordunuz?</p>

  <p>Ona henüz sen diye hitap etmiyordum. Sabahın dördüne veya beşine doğru sen diyebildik ancak.</p>

  <p>— İngilizce öğreniyordum. Babam bana France Libre radyosunda bir iş bulmaya söz vermişti.</p>

  <p>Buna vakti olmamış. O ve karısı, başkalarıyla birlikte, bir sığınağa doğru giderken önünden geçtikleri bilmem hangi kilisenin yıkıntıları altında kalmışlar.</p>

  <p>— Onlarla birlikte dışan çıkacaktım. Bilmem neden, son dakikada evde kalmaya karar verdim.</p>

  <p>Her şeyi bilmek istiyordum. Soru üstüne soru soruyordum. Tabanlarımız ateş gibi yanıncaya kadar yürüyorduk. Sonra bir bara giriyor ve içiyorduk. Halka dansı etrafımızda sürüyordu ve dışında kalmamıza rağmen onun ritmini izliyor, coşkusunu paylaşıyorduk.</p>

  <p>— Mösyö Desmarais babamı iyi tanırdı, çalıştığı yerde bir iş ayarlayarak beni dertten kurtardı. Koca bir bölümü yönetiyordu.</p>

  <p>— Kaç yaşında? Sorum onu güldürdü.</p>

  <p>— Bilmiyorum. Sormadım.</p>

  <p>— Genç mi, yaşlı mı?</p>

  <p>— Ne genç, ne yaşlı. Belki otuz beş yaşında.</p>

  <p>— Karısı onunla birlikte Londra'da mıydı?</p>

  <p>— Hayır. Daha ilk günlerde Calais'den gemiye binmiş ve karısı onunla buluşamamış.</p>

  <p>— Onun sekreteri mi oldunuz?</p>

  <p>— Hemen değil. Birkaç ay sonra.</p>

  <p>Onu hiç görmedim. Büyük bir ihtimalle onunla hiç karşılaşmayacağım. Nerededir, ne olmuştur bilmiyorum. Fiziki görünüşü hakkında hiçbir fikrim yok; uzun mu kısa mı, sansın mı esmer mi bilmiyorum, ama gene de, yıllarca, aklımı en meşgul eden insan o oldu. Bugün bile, ondan nefret etmediğimden emin değilim.</p>

  <p>Geçit törenleri ve Claridge günlerinde sıradışı albay ve bilmem hangi servisin şefi olan Desmarais, sonradan devlet müsteşarı oldu, ama gazetelerde resmini görmedim ve ilk hükümet değişikliğinde siyaset sahnesinden kayboldu.</p>

  <p>Gece ilerliyordu. Barlar hâlâ dolu ve çok hareketliydi. Başkaları gibi biz de dans ettik. Çatıların hatları, pembeye çalan daha aydınlık bir gökyüzünde belirmeye başladıklarında kendimizi yine sokaklarda bulduk.</p>

  <p>Ona sormaya cesaret edemiyordum. O da aynı şeyi düşünüyor olmalıydı. Eğer birbirimizden böyle ayrılırsak her şeyin biteceğine, geriye biraz çılgın bir gecenin hatırasından başka bir şey kalmayacağına inanıyordum.</p>

  <p>— Yorulmadınız mı?</p>

  <p>— Hayır, hiç.</p>

  <p>Az kalsın ona Boulogne Ormanı'nda güneşin doğuşunu seyretmeye gitmeyi önerecektim. Kapıcının bakışları altında, karar vermeyi her seferinde erteleyerek, Claridge'in önünden geçip duruyorduk.</p>

  <p>— Sinirime dokunuyor! dedi birden. Karar verip vermeyeceğimizi merak ediyor sanki...</p>

  <p>Onu usulca döner kapıya doğru ittim ve kendimizi ıssız lobide bulduk.</p>

  <p>— Kaçıncı kat? diye sordu asansördeki çocuk.</p>

  <p>— Altıncı! diye cevap verdi.</p>

  <p>Korkuyordum, fiziksel, acılı bir korku, sonuna kadar gitmemizi engelleyecek bir şeyin olmasından korkuyordum. Bizi otelin arka tarafına götüren, giderek daralan koridorlardan geçtik. Kapıların önündeki ayakkabılara bakıyordum. Çok yüksek topuklu iskarpinlerin yanında duran kızıla çalan sarı deriden bir çift çizmeyi göstermek için beni durdurdu.</p>

  <p>— Kim bu? diye sordum.</p>

  <p>Bilmediğini belirtircesine omuzlarını silkti.</p>

  <p>— Bir general muhakkak!</p>

  <p>Kapısını açtı. Kapıyı kapattım ve tek kelime etmeden üstüne atladım. O da bunun önemli olduğunu, bu hareketlerin hayatlarımızı tümden değiştireceğini seziyor muydu?</p>

  <p>Bunu düşünmüyordum, fakat gergin, vahşi, neredeyse zalimdim. Canını yakmak istiyordum ve onu sanki yok etmek istercesine kucaklıyordum.</p>

  <p>Sonradan, sanki ikimiz de aynı soruyu soruyormuşçasına bakıştık. Heyecandan rengimiz atmıştı. Gülümseyişimizde hafiflikten eser yoktu.</p>

  <p>— Desmarais kaçıncı katta kalıyor?</p>

  <p>— İkinci... Yüksek mevkili kişiler veya yeni heyetler geldiğinde bu değişiyor... Sabah çıkarken, döndüğünde eşyalarını aynı odada bulacağından hiç emin olamıyorsun...</p>

  <p>— Daha önce buraya çıktı mı? Anladı.</p>

  <p>— Hayır.</p>

  <p>— Ya Londra'da?</p>

  <p>— Evet.</p>

  <p>— Sen on yedi yaşındayken mi?</p>

  <p>— Biraz daha sonra.</p>

  <p>— Büroda mı?</p>

  <p>— Savoy Oteli'ndeki odasında.</p>

  <p>— İlk defa mıydı?</p>

  <p>— Evet, bakireydim.</p>

  <p>— Bu durum devam etti mi?</p>

  <p>— Birkaç ay.</p>

  <p>Neden boğazım tıkanıyor ve göğsüme sancılar saplanıyordu?</p>

  <p>— Başkaları oldu mu?</p>

  <p>— Elbette.</p>

  <p>— Ya şimdi?</p>

  <p>Başını çevirdi. Yan yana yatıyorduk ve elini elimde tutuyordum.</p>

  <p>— Sanki bu durum sana acı veriyor gibi, halbuki o kadar az önemi var ki.</p>

  <p>— Bizim için de geçerli mi bu?</p>

  <p>— Henüz bilmiyorum. Belki de değildir.</p>

  <p>Eh işte! Biz de, diğerleri gibi, sonunda farklılığa varıyorduk. Bizim gecemiz farklıydı. Herkes gibi sevişmiş olsak da farklı nedenlerdendi!</p>

  <p>— Son defa ne zaman oldu?</p>

  <p>— Geçen hafta. Çarşamba günü.</p>

  <p>— Desmarais ile mi?</p>

  <p>İnatla dönüp dönüp ona geliyordum.</p>

  <p>— Hayır. İngiliz bir havacı.</p>

  <p>— Hâlâ Paris'te mi?</p>

  <p>— Ertesi gün filosuna katıldı.</p>

  <p>İngiliz havacıya ve diğerlerine aldırmıyordum.</p>

  <p>— Ya Desmarais'yle?</p>

  <p>— Biteli çok oldu.</p>

  <p>— Neden?</p>

  <p>— Belli bir nedeni yok. Öyle bitiverdi.</p>

  <p>— Beni tekrar görmek istiyor musun?</p>

  <p>— Bundan biraz korkuyorum.</p>

  <p>Samimiyet derecesi neydi? Ya benimki? Alkolün payı? Geçit töreninin ve zincirinden boşanmış binlerce askerin yarattığı atmosferin payı?</p>

  <p>Merakımızın sonu gelmeksizin konuşuyorduk ve birbirimize tekrar sarıldığımızda ciddi ve biraz da hüzünlü bir şekilde seviştik.</p>

  <p>— Aynı şey miydi onunla da...</p>

  <p>Hangi ismi telaffuz edeceğimi bildiğinden parmağını dudaklarımın üstüne koyuyor ve ağlamamak için kendini tutarak başını sallıyordu.</p>

  <p>Daha sonra zile basıp garsonu çağırdım, bize bir şişe viski ve soda getirdi. Ortalık apaydınlıktı. Oda dardı, lüksü yoktu, büyük otellerde müşterilerin şoförlerine ayrılan odalardan biriydi.</p>

  <p>— Niçin evlenmedin?</p>

  <p>— Hiçbir kadın bende bu isteği uyandırmadı.</p>

  <p>— Yalnız mı yaşıyorsun?</p>

  <p>— Annemle.</p>

  <p>Gece boyunca güldüğümüz gibi bizi yeniden güldüren neydi hatırlamıyorum. Böyle gülerken, son defa vücutlarımız karşılaştı, bu arada otel seslerle ve gidip gelenlerle doluyordu.</p>

  <p>— Gördün mü? Kıskanç değilim. Seni seviyorum. Bunun doğru olup olmadığını kendime sormuyordum.</p>

  <p>— Ben de, diye cevap veriyordu aynı bakışla.</p>

  <p>— Bu akşam?</p>

  <p>— Olabilir.</p>

  <p>— Ponthieu Sokağı'ndaki küçük barımızda mı?</p>

  <p>Zira şimdiden bizim küçük barımız vardı, girdiğimiz ilk bar.</p>

  <p>— Saat sekizde?</p>

  <p>Üstünde pijaması ve beyaz benekli mavi sabahlığıyla beni asansöre kadar geçirdi.</p>

  <p>— Sanırım yatmaya gideceksin, dedi annem.</p>

  <p>Uykum yoktu. Hâlâ yerimde duramıyordum. Gene'de sonunda uyudum ve öğleden sonra üçe doğru uyandığımda ağzımın içinde acı bir tat vardı.</p>

  <p>Zavallı yaşlı Bib! Senden özür dilerim. Topunu iki kere hiç inanmadan, zor bir yer arama zahmetine girmeden sakladıktan sonra, hâlâ oynamak istediğini anlamazlıktan geldim. Israr etmedin, ama yatağın üzerinde uyuklamaya gidecek yerde, masanın altında ayaklarımın dibinde yığılıp kaldın. Alışkanlıklarımızda meydana gelen bütün bu değişikliklerin seni endişelendirdiğini hissediyorum. İnsanlar gibi sen de geleceğin sana neler hazırladığını merak ediyor musun?</p>

  <p>Sen benim köpeğimsin. Bana ait olduğunun bilincinde misin, yoksa tersine, kafanda, ben sadece seni beslemek, dolaştırmak ve seninle oynamak için mi varım? Soru o kadar gülünç değil. Kendime daha tuhaflarını soruyorum.</p>

  <p>Al işte! Birden aklıma geldi. Öylesine severek yaptığın ve beni eğlendiren numaraların, onları sana öğreten ben değilim. Benden önce başka bir sahibin vardı, onları sana öğretme keyfini yaşayan veya zahmetine katlanan. Onu kıskanmak hiç aklıma gelmedi.</p>

  <p>— Benim olmasını istiyorum!</p>

  <p>Daha üçüncü, ikinci, belki de ilk günden itibaren. Onun benim olmasını istiyordum, hırsla, yumruklarımı sıkacak, sanki bütün dünya onu benden almak için komplo kuruyormuş gibi yoldan geçenlere ters ters bakacak kadar.</p>

  <p>Benim! Bu tam olarak ne demek? Vücudunun sadece benim tasarrufumda olması mı? Biri benle böyle konuşsa öfkelenirdim. Onu bütünüyle istiyordum, sadece bugünkü varlığını değil, geçmiş ve gelecekteki varlığını da.</p>

  <p>Babasını kıskandığım oldu, çünkü onu küçük bir kızken de tanımıştı ve o da babasından hayranlıkla söz ediyordu.</p>

  <p>— Babam senin gibiydi, güçlü ve sakin. O oldukça hiçbir şeyden korkmamamız gerektiğini hissederdik.</p>

  <p>Herkeste aynı izlenimi uyandırıyordum: güçlü ve sakin.</p>

  <p>— Benim olmasını istiyorum!</p>

  <p>Ve yeniden sıradanlığa dönen küçük barımızda onunla buluştuğumda, şüpheci şüpheci soruyordum:</p>

  <p>— Onu gördün mü?</p>

  <p>— Bir saat boyunca bana mektup dikte etti.</p>

  <p>— Başka bir şey?</p>

  <p>— Elbette ki hayır!</p>

  <p>Hep Desmarais. Eğer o olmasaydı başka bir hayalet icat etmeyeceğimden emin değilim bugün.</p>

  <p>Daha fazla benim olması, ona sahip olduğumdan emin olmak için ne yapmalıydım? Onu incitiyordum. Onu eziyordum. Kendime ıstırap çektiriyordum ve gün doğarken onu gözyaşları tükenmiş, hıçkırmaktan sesi boğuklaşmış, yüzü solgun, şişmiş, pençe pençe kızarmış bir halde görmekten nefret etmiyordum:</p>

  <p>Bana verdiklerinden başka ondan ne istiyordum? Şu ana kadar hayatımı hatırladım. Hayatıma dair oldukça gerçeğe uygun bir fikir vermeye çabaladım. Gene de temelde her şey daha az çarpıtılmış değil, çünkü hayatımı bilen yalnız benim. Ve ben bile doğru olandan ve daha az doğru olandan artık o kadar emin değilim. On yıl, yirmi yıl daha yaşayacak olsaydım, geçmiş gözüme muhtemelen farklı bir açıdan görünürdü.</p>

  <p>— Bana Lyon'daki hayatını anlat.</p>

  <p>— Kaç yaşındayken?</p>

  <p>Her yaşta! Ama, hey ulu Tanrım, neden böyle umutsuzca, bir başka insanın kendine ait olması istenir? Ya o peki? Benim de ona ait olmam gerekmez mi? O da hâlâ birlikte yaşadığım annemi kıskanmayacak mı?</p>

  <p>Sonraları, farklı nedenlerle kıskanmıştı.</p>

  <p>— Dinle Anne-Marie. Senden onu terk ermeni istesem? Desmarais'yi elbette, geçmişi, düşmanı, yıkılacak engeli temsil eden Desmarais'yi.</p>

  <p>— Başka bir iş aramamı mı istiyorsun? -Hayır.</p>

  <p>Bir iş, erkekler demekti, en azından bir erkek, ve günlerinin bir kısmını benden uzakta, benim bilmediğim bir ortamda geçirmesi demekti.</p>

  <p>— Karım olmanı istiyorum.</p>

  <p>— Değil miyim?</p>

  <p>— Yasal olarak karım olmanı, birlikte yaşamamızı, hiç ayrılmamamızı istiyorum.</p>

  <p>— Korkmuyor musun Felix?</p>

  <p>— Neden?</p>

  <p>— Yanılmaktan. Beni bir haftadır tanıyorsun.</p>

  <p>— Seni seviyorum. Sensiz yaşayamayacağımı biliyorum.</p>

  <p>Herkes gibi, evet. Ve bu da diğer aşklar kadar istisnai bir aşktı büyük ihtimalle. Hiçbir şeyin önemi yoktu. Annem beni gözlerken iç çekiyordu. İşçiler bile, kâh sevinçten uçan, kâh suratı asık ve yabani bir patronun arkasından kaş göz işaretleri yapıyorlardı.</p>

  <p>— Onu ne zaman terk edebilirsin?</p>

  <p>— İstediğim zaman. Burada bana pek ihtiyaç yok, çünkü elinin altında istediği kadar memur var.</p>

  <p>— O halde, yarın?</p>

  <p>— Yarın sabah onunla konuşurum.</p>

  <p>— Sana Neuilly'de bir oda tutacağım, böylece köprüden geçtim mi yanında olurum.</p>

  <p>— Biliyor musun Felix, ailem bana biraz para bıraktı. Bana bakman gerekmez.</p>

  <p>Bunu gülerek söylüyordu, ama tek başına bu kelime bile yeni bir krize yol açmaya yetiyordu.</p>

  <p>— Benim olduğunu unutuyorsun.</p>

  <p>— Ama bu demek değil ki...</p>

  <p>Ki ne? Annemi hazırlamak -sanki kendi kendini hazırlamamış gibi!- eski eve çekidüzen verip daha şirin bir hale getirmek ve evlilik ilanlarını bastırmak için ondan iki ay istedim. Odanın kirasını hangimizin ödeyeceğini bilmek önemli miydi?</p>

  <p>— Sana söyleyeceklerim var anne.</p>

  <p>— Evleneceksin.</p>

  <p>— Nasıl bildin?</p>

  <p>— Ne zaman?</p>

  <p>— Mümkün olan en kısa zamanda. Altı hafta içinde.</p>

  <p>— Başka yerde mi oturmaya niyetlisin?</p>

  <p>— Neden? Sen rahatsız olmazsan yukarıda oturacağız.</p>

  <p>— Onu benimle ne zaman tanıştıracaksın?</p>

  <p>— Sen ister istemez. Onu sana daha önce getiremezdim, çünkü senden çok korkuyor. Çekingen biri.</p>

  <p>— Sahi mi?</p>

  <p>Annem ilişkimizin tarihini günü gününe takip etmemiş miydi ve daha ilk karşılaşmamızda Anne-Marie'den sabahın dokuz buçuğunda ayrıldığımı bilmiyor muydu? Hemen hemen her gece dışarıda yatmıyor muydum, âdet yerini bulsun diye şafakta gürültü çıkarmadan eve girip yatağımı bozsam bile?</p>

  <p>Gülümsemesinde beliren alaydan dolayı ona kızdım ve o andan itibaren aramızda bir şeyler koptu.</p>

  <p>Görüşme usulüne uygun geçti. Sıcak değildi. Herkes ihtiyatlıydı.</p>

  <p>— İngiltere'de yaşadığınıza göre çay seviyor olmalısınız. Krema mı limon mu?</p>

  <p>Bense bir olay çıkacak, ikisinden biri bir gaf yapacak korkusuyla titriyordum!</p>

  <p>— Onun hakkında ne düşünüyorsun anne?</p>

  <p>— Tatlı, nazik biri. Onu böyle düşünmemiştim.</p>

  <p>— Ne demek istiyorsun?</p>

  <p>— Sansın ve daha uzun boylu olduğunu hayal etmiştim, neden bilmem. Zevkli giyiniyor.</p>

  <p>— Çok sade.</p>

  <p>Kendi aramızda evlendik, aileden kim var kim yok çağırmadık, hatta kız kardeşim Louise'le kocasını bile. Victor'dan şahidim olmasını istedim, Anne-Marie'nin şahidi ise ustabaşım oldu.</p>

  <p>Paris'te hiç akrabası yoktu, eski patronu ve Londra'dan dönen kişiler dışında kimseyi tanımıyordu. Savaştan önce Paris'e sadece bir kere, on beş yaşındayken, annesi ve babasıyla gelmişti.</p>

  <p>Cöte d'Azur'de iki hafta geçirdik, sonra eve dönüşte yeni hayatımızı düzenlemeye çalıştık. Ne gürültü koptu, ne yakınmalar oldu. Yüzeyde, her şey yolunda gidiyordu. Yemeklerimizi annemle yiyorduk. Anne-Marie çalışma odasına bir el atmayı önerdi, ama orasının yasak bölge olduğunu anlamasını çabuk sağladık.</p>

  <p>Sık sık dışarı çıkıyorduk, bazen canımız istemese de, çünkü yalnız kalmanın tek yolu buydu. Evde annem tabii ki başımızda durmuyordu. Aksine, fazla saygılı davranıyordu, bu da onun mevcudiyetini bizim için daha elle tutulur kılıyordu. Onu hep görmeye alışık olduğum yerde, yatağın üstündeki yerinde olacağına, gözümden uzakta, masanın altında uyuyarak beni cezalandıran Bib gibi biraz.</p>

  <p>— Bütün hayatını Puteaux'da geçirmek niyetinde misin Felix?</p>

  <p>— Henüz bu konuyu düşünmedim.</p>

  <p>— İşlerin için vazgeçilmez mi?</p>

  <p>— Hem evet hem hayır. İşlerin şu anda bulunduğu aşamada hayır, çünkü başka yerlerde yeteri kadar şantiye var.</p>

  <p>Onu yaralayacağım, üzeceğim, ürküteceğim korkusuyla yaşıyordum. O da öyle. Aynı şeyi söylüyordu.</p>

  <p>— Mutlu musun Felix?</p>

  <p>— Erkeklerin en mutlusuyum. Sen beni sevdikten sonra!</p>

  <p>— Şüphen mi var?</p>

  <p>— Hayır.</p>

  <p>Evet. Hayır. Evet. Zaman zaman annem gibi düşünmeden edemiyordum. Annem Anne-Marie hakkında hiçbir zaman fikir belirtmedi, fakat tutumu, bakışları, özellikle suskunluğu söylevlerden daha anlamlıydı.</p>

  <p>— Görürsün oğlum, yakında evinin efendisi sen olmayacaksın. Daha şimdiden seni istediği gibi yoğuruyor ve bu daha başlangıç.</p>

  <p>Sonradan olanları hakikaten Anne-Marie mi istedi? Bir akşam lokantada yemek yiyorduk, sarışın genç bir kadın kanma doğru koşup onu sevgiyle kucakladı.</p>

  <p>— Anne-Marie!... Sen!...</p>

  <p>— Monique!</p>

  <p>— Neredesin, ne yapıyorsun diye o kadar sık düşündüm ki...</p>

  <p>— Seni kocamla tanıştırayım...</p>

  <p>— Dur da benimkini çağırayım...</p>

  <p>Adam kendi masalarında oturuyordu. Adı Cornille'di ve ilk bakışta kendini her yerde rahat hissettiği anlaşılıyordu.</p>

  <p>— Düşünsene Fernand, sana sık sık bahsettiğim en iyi çocukluk arkadaşım Anne-Marie Varennes'i buldum. Lyon'da, aynı rıhtımda, kapı komşusuyduk, şu kadarcıkken... Ah affedersin!... Senin de evlendiğini unuttum... Şimdi soyadın ne?...</p>

  <p>— Allard... Kocam, Felix Allard... Dördümüz aynı masada yemek yedik.</p>

  <p>— Anlat! Seni görmeyeli neler yaptın?</p>

  <p>Her Londra konusu açıldığında olduğu gibi, gene acı çekecektim. Cornille ise, iki kadını sohbetleriyle baş başa bırakarak, bana sorular soruyordu.</p>

  <p>— Hangi daldasınız?</p>

  <p>— İnşaat.</p>

  <p>— Mükemmel! Fransa Baron Haussmann döneminde olduğu gibi yeniden inşa edilecek ve o dönemde olduğu gibi müteahhitler servet kazanacaklar.</p>

  <p>Benden çok daha Parisli'ydi ve rahatlığına imreniyordum.</p>

  <p>— Her ne kadar ben reklamcılıkla uğraşıyorsam da, bu daha büyük işler için bir atlama tahtası. Rüzgârın hangi yönden eseceğini ilk bizler biliriz...</p>

  <p>Passy Rıhtımı'nda modern bir dairede oturuyorlardı. Buluşmayı, birlikte tiyatroya gitmeyi, sonra da çıkışta gece kulüplerinde bir şeyler yemeyi âdet edindik, oralarda Cornille daima ünlü kişileri selamlar, kadınların elini öperdi.</p>

  <p>İki kadın sabahtan birbirlerine telefon ediyorlar ve öğleden sonra buluşup mağaza mağaza geziyorlardı.</p>

  <p>— Monique'i çok mu seviyorsun?</p>

  <p>— Onu yeniden bulduğuma sevindim.</p>

  <p>— Lyon'daki hayatını hatırlattığı için mi?</p>

  <p>— Hayır Felix! Şimdi de Lyon'u kıskanmayacaksın ya? Küçücük kızlardık!</p>

  <p>— On dört, on beş yaşlarında kimseye âşık olmadın mı?</p>

  <p>— Resim öğretmenime, sarımsak kokan ve geniş kenarlı bir şapka takan beyaz saçlı bir beydi.</p>

  <p>Annemin gözleri şöyle diyordu:</p>

  <p>— Başlıyor!</p>

  <p>Ve bir akşam Cornille:</p>

  <p>— Baksana azizim, artık senli benli konuşsak?</p>

  <p>— Nasıl istersen.</p>

  <p>— Karına Anne-Marie demem canını sıkar mı?</p>

  <p>Çeyrek saat sonra o Anne-Marie'yle, ben de Monique'le dans ediyorduk.</p>

  <p>— Kıskançsınız değil mi?</p>

  <p>— Belli oluyor mu?</p>

  <p>— Kocam konusunda sakın endişelenmeyin. Hep kadınlara kur yapar görünür. Bu onun tarzı. Çalım satmadan duramaz.</p>

  <p>Benden daha güzel konuşuyordu, daha pırıltılıydı. Ona benzemeyi, onun gibi hayatla ve insanlarla ustaca oynamayı isterdim.</p>

  <p>— Ha bu arada Felix, bugünlerde seninle konuşmalıyım. Bizi, seni ve beni, ileriye götürebilecek bir fikrim var. Henüz büroma gelmedin. Champs-Elysees'den geçeceğin zaman bana bir merhaba demeye uğra.</p>

  <p>Defalarca ısrar etti, bir sabah beni saat üçte mutlaka görmesi gerektiğini bildirmek için telefon etti. Oraya gittiğimde, açık renk deriden geniş koltuklardan birinde siyah takım elbise giyinmiş, bakımsız, yağdan parlayan ufak tefek bir adam gördüm; kafatasının üzerinde tuhaf bir şekilde yatırılmış seyrek siyah saçları fırça çizgilerini andırıyordu.</p>

  <p>— İyi dostum Allard... Dostum Mimieux. Mimieux'yu tanımıyorsun, ama tanıyacaksın... Paris'te olup bitenlerden en haberdar olan adamlardan biridir, ister gazeteler, bankalar, bakanlıklar, ister belediye meclisi söz konusu olsun... Bir çeşit gizli özel danışman, aracı, anlıyor musun?</p>

  <p>Hayır. Henüz anlamıyordum. Mimieux'nun patlak, sarımtırak gözleri vardı ve teri karaciğeri bozuk insanlarınki gibi kokuyordu.</p>

  <p>— Paris'in tıkanıklığını gidermek için biliyorsun ki... Hâlâ havadan sudan konuşulduğunu sanıyordum.</p>

  <p>— Montesson yöresini, Carrieres-sur-Seine taraflarını bilir misin?</p>

  <p>— Oradan geçmiştim.</p>

  <p>Çeyrek saat sonra masanın üzerine planlar yayılmıştı ve Cornille konuşurken odaya dolan Champs-Elysees'nin gürültüsü hâlâ kulaklarımda, çünkü yaz başıydı ve pencereler açıktı.</p>

  <p>— Şu araziyi görüyor musun? Bize satılması için söz aldık ve altı aydan önce üstünde havuzlu, lüks bir grup bina inşa etmeye başlıyoruz, adı Tour Konutları olacak. Daha ilk taş konmadan, plan üstünde elli dört daire satıldı. Paris'in en iyilerinden olan mimar işe başladı. Mimieux bakanlıktan ve ilgili belediyelerden -çünkü arsa iki belediyenin sınırları içinde- gerekli izinleri almayı üstleniyor.</p>

  <p>"Bugün sana sorduğumuz şu: Bu işte bizimle var mısın yok musun? Büyük bir parça bu, kazana da büyük olacak. Malzemeyi, işgücünü sen bulacaksın, gerekli işgücünü yurtdışından getirme ihtimalini de unutmadan. Bu binalardan sonra başkaları olacak..."</p>

  <p>— Beni hazırlıksız yakaladın...</p>

  <p>— Tercihimi senden yana kullanmak istedim. Cevabını ne zaman verirsin?</p>

  <p>— Bir hafta içinde olur mu?</p>

  <p>— Pazartesi diyelim. Dört günün var. Pazar günü, karılarımızla oraya gidip araziyi görürüz. Tabii ki yeni bürolara ihtiyacın olacak, tercihen şehirde. Mimieux sana bulur.</p>

  <p>Eve döndüğümde, Anne-Marie'nin meseleden benden önce haberdan edildiğini öğrendim.</p>

  <p>— Fernand sana Tour'dan bahsetti mi?</p>

  <p>— Evet.</p>

  <p>— Ne karar verdin?</p>

  <p>— Henüz hiç.</p>

  <p>— Monique bunun ciddi bir iş olduğu konusunda beni temin etti, büyük özel bir banka da işin içindeymiş. Ne düşünüyorsun?</p>

  <p>— Hiç.</p>

  <p>— Tereddütün mü var?</p>

  <p>— Bilmiyorum.</p>

  <p>— Puteaux'dan ayrılmak sana zor mu geliyor?</p>

  <p>Demek bu da tartışılmıştı. Sadece yeni bürolarım olmakla kalmayacak, yeni bir dairem de olacaktı. Annem olmadan elbette!</p>

  <p>— Biliyor musun, Monique hamile.</p>

  <p>— Kocası bana bundan bahsetmedi.</p>

  <p>— Monique bana dün söyledi. Bizim de bir çocuğumuz olsun istemez misin?</p>

  <p>İki yorumdan birini seçmek gerek. Annem muhakkak şöyle homurdanırdı:</p>

  <p>— Şirret!</p>

  <p>Benim de aklıma geliyordu, ama gelir gelmez kendime kızıyordum. Benim olan bir kadın! Benim olan bir çocuk!</p>

  <p>— Felix?</p>

  <p>— Evet?</p>

  <p>— Seni seviyorum.</p>

  <p>— Ben de.</p>

  <p>— Hemen yapalım mı?</p>

  <p>Gülüyordu, fakat kendimizi yatağa atarken biraz duygulanmıştık da.</p>

  <p>— Şştt!... Daha yavaş... Annen tam altımızda...</p>

  <p>Sabahın saat ikisinde, bir şişe skoçu neredeyse boşaltmıştık ve hangi mahallede oturacağımızı tartışıyorduk.</p>

  <p>Yarın perşembe, saat dörtte karakolda benden ne istendiğini anlayacağım.</p>
</body>
</html>
