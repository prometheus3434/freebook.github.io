<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block"></p>

  <p class="block1"></p>

  <p class="block1"></p>

  <h1 class="block2">I</h1>

  <p class="block">Delfino, 1885 yılının 14 Mayıs günü, sabahın dokuzunda Nevaslippe Limanında demir alıyor, enginlere açılıyordu.</p>

  <p class="block">Yarım saat sonra Filimario Duble kamarasının kapısının küt küt vurulduğunu duydu, hiç de gayri tabii olmadığı halde bu olay, içini bir hoş etti. Aslında Filimario, epeydir kapısının vurulacağı ânı bekliyordu, daha doğrusu biz, Filimario Duble'nin, altmış dakikadır bayan Clotilde Troll'ün gelmesini sabırsızlıkla beklediğini biliyoruz.</p>

  <p class="block">Filimario Duble, dün gece şöyle bir mektup almıştı.</p>

  <p class="block3">Dostum;</p>

  <p class="block3">Yatım kısa bir gezinti için yarın sabah demir alacak, sizi saat 8.30'da bordoda bekliyorum. Size nice zamandır aklımı kurcalıyan şeyin artık sözünü açmak istiyorum.</p>

  <p class="block3">Teklifimin reddedilmeyeceğini umar, bilvesile bir öpücüğümün kabulünü rica ederim.</p>

  <p class="block3">Sizin CLOTİLDE TROLL</p>

  <p class="block4">&nbsp;</p>

  <p class="block">Clotilde Troll'ün, bu pek cici küçük hanımın, artık Nevaslippe'in en ünlü ve en zengin kızının bir öpücüğünü geri çevirmeğe kimin gücü yeterdi ki?</p>

  <p class="block">Normal şartlar içinde olsaydı asil Filimario böyle bir kaç öpücüğü reddederdi; bu konuda geçmişten örnekler verilebilir. Ne var ki şu anda Filimario o allahın belâsı Hirtyağı şişesinden ötürü, berbat bir durumdaydı.</p>

  <p class="block">Filimario Duble, Nevaslippe'nin en hali vakti yerinde ailelerinden birine mensuptu ve karakter sahibi bir insandı. Yaratılış bakımından hık demiş de burnundan düşmüşcesine anası Gelsomina'ya çekmişti. Söylentiye bakılırsa, o ipe sapa gelmez işlerdeki dehşeti de babasından, bay Tom'dan, miras kalmıştı.</p>

  <p class="block">Birçok kurallara tâbi olarak geçen küçüklüğünde pek rahat yaşadığı söylenemez. Ondokuzunda, amcası Filip'in yanında otururken Filimario sıkıntıdan patlamak üzereydi. İşte tıbba merak salması gibi apansız hastalığının gelip çatması da, bu sıralara rastlar.</p>

  <p class="block">Öyle ki, şehrin en ileri gelen üç hekimi geldiklerinde Filimario'yu yatağında kıvranıp, inim inim inlerken buldular. Filimario sancılarını onlara öylesine teferruatına inerek sayıp döktü, ağrılarının yerini o kadar açıktan açığa gösterdi ve hastalığın iç organlarının çalışmalarında yarattığı düzensizlikleri o kadar inceden inceye anlattı ki, üç hekim turnayı gözünden vurduk der gibisine birbirlerine baktılar ve bir ağızdan:</p>

  <p class="block">— Bu, tıp tarihinin tanıdığı en belli ve en karakteristik bir apandisittir... diye haykırdılar.</p>

  <p class="block">Tıp tarihinin en klâsik apandisitini görsünler diye öğrencilerin ameliyat odasına gelmesini istediler.</p>

  <p class="block">Ameliyat günü gelip çatınca, tıp alanının bu üç yetkili kişisinin en ustası neşterlerini eline alıp, Filimario'nun karnını yarınca şaşırıp kaldı. Gözlerinin önünde yeryüzünün en sağlam ve en kocaman körbarsağı durup durmaktaydı. Apandisit filân hak getire.</p>

  <p class="block">Filimario'nun keyfine payan yoktu. Bu işi başarmak için doğrusu az güçlük çekmemişti. Tıbbın Nevaslippe'deki en yetkili üç kişisini bunca zaman uğraştırmak, yâni yeryüzünün en meymenetsiz üç suratını uzun süre incelemek uğruna karnım yardırması için epey zaman kafa patlatması gerekmişti!</p>

  <p class="block5">***</p>

  <p class="block">Bay Filimario Duble'nin hayatının pek renkli geçtiği söylenemez. Başından geçen, anlatmağa değer olaylar da sayılıdır. Üç tıp otoritesini faka bastırdığı, okuyucuların malûmu olan olayla, bir de onu Temerlotte halkı arasında meşhur eden bir diğerinden söz edilebilir.</p>

  <p class="block">O zamanlar yirmibeş yaşındaydı. Temerlotte'da taksitle elbise satışının başladığı sıralardı. Filimario Duble merkezî bir yerde büyük bir dükkân kiraladı. Açılış günü için sokakları reklâm üstüne reklâmla donattı, gazetelere çarşaf gibi ilânlar verdi ve alıcılar sökün etti. Dona kaldılar: dükkân döşemeden tavana kadar tam takırdı. Duvarlarda ne bir çivi vardı, ne de vitrinde bir toplu iğne. Tabelâda, evler kadar koca harflerle, bir tek şu söz okunuyordu: «Hiç.»</p>

  <p class="block">Filimario her sabah çalımlı bir ağırbaşlılıkla kepengi kaldırıyor, sonra geniş dükkânın ortalık yerindeki arkalıksız tahta bir iskemleye —dükkândaki tek eşyaya— kuruluyor ve burada, yer yerinden oynasa bana mısın demeden oturup duruyordu. Ne bir söz, ne de bir kımıldanış. Arada bir, biri damlıyordu içeri.</p>

  <p class="block">- Şey, burada ne satılıyor, öğrenebilir miyim? diyordu.</p>

  <p class="block">Filimario göğsünün kabarta kabarta:</p>

  <p class="block">- Hiç, diye karşılık veriyordu.</p>

  <p class="block">İş üç ay sürdü. Sonunda, iri kıyım çam yarmasına benzeyen bir adam dükkâna geldi, Filimario'nun karşısına dikildi.</p>

  <p class="block">Bir gözünü kısıp tehditkâr bir edayla:</p>

  <p class="block">- Hiç mi? diye sordu. Filimario eğilerek:</p>

  <p class="block">- Hiç, dedi.</p>

  <p class="block">Göğsü kıllı herif gene dik dik bakarak:</p>

  <p class="block">- Kaça tanesi? dedi.</p>

  <p class="block">Filimario bol keseden attı:</p>

  <p class="block">- Elli şu kadar frank.</p>

  <p class="block">Alıcı:</p>

  <p class="block">- Haydi bakalım bana şundan yüzelli franklık ver, diye gürledi ve dişlerini gıcırdatarak, paraları uzattı.</p>

  <p class="block">Filimario paraları cebine indirdi avucunu üfledi.</p>

  <p class="block">- Alın, dedi. Tamam mı?</p>

  <p class="block">Herif, sanki ağır bir yükten kurtulmuş gibi, karşılık verdi:</p>

  <p class="block">- Tamam.</p>

  <p class="block">İşin gerisini anlatmağa herhalde lüzum yok... Yalnız şu kadarını söyliyelim ki, bu kere işlerin biraz karışık sonuçlanmasına rağmen, Filimario'nun keyfine gene diyecek yoktu. Filimario Dublenin ahlâki kişiliği üzerinde okuyucuyu aydınlatacak nitelikte olmasalardı, yazar Nevaslippe yıllıklarının herhangi birinde bulunması kolay olan bu iki menkibe ile hikâyesini geciktirmek istemezdi.</p>

  <p class="block">Aslında, bu menkıbelerle, ünlü çelebimizin olunca garipliği değil de yaratılışının olağanüstü sağlamlığı ortaya çıkar; hem asıl önemli olan da budur ya, çünkü bu hikâyenin başladığı sırada Filimario Duble'nin içinde yaşadığı garip durumun sebebi ve bunun sonucu sayılan belâlar bu karakter sağlamlığından başka şeyden gelemezdi.</p>

  <p class="block">Filimario Duble, hayatının ilk altı yıl onbeş gününü Nevaslippe'deki annesi dul Gelsemina Duble'yle bitlikte kendi evine geçirdi.</p>

  <p class="block">Filimario'nun yedi yaşının onaltıncı gününe basacağı sabah, bayan Gelsemina, elinde içi Hintyağı dolu bir şişeyle karşısına dikildi.</p>

  <p class="block">- Filimario, dedi, şunu hemen içmen lâzım. Hadi bakalım.</p>

  <p class="block">Filimario:</p>

  <p class="block">- ı.. ıh!..</p>

  <p class="block">- Uzun etme iç, diye üsteledi Gelsemina.</p>

  <p class="block">- Bir yıl aç susuz kalırım daha iyi.</p>

  <p class="block">- Peki öyle olsun bakalım, dedi Gelsemina, bu şişeyi mideye indirmeden yemek filân yok.</p>

  <p class="block">Bayan Gelsemina karakter sahibi olmakta oğlundan aşağı kalmazdı; dediğini yaptı. Filimario yemek isteyince, yağ şişesini gösteriyordu. Filimario üç gün dayandı, derken oyuncaklarını bir bavula doldurdu ve amcası Filip Duble'nin Seseppe sokağındaki evine kapağı attı. Filip amca yengesinden yaka silktiği oranda yeğenini seviyordu.</p>

  <p class="block">Yeniden evine dönmek istediğinde yaşı yirmiyediydi. Kapıyı, yirmi bir yıl içinde iyice çökmüş olan, bayan Gelsemina açtı. Filimario Duble bir anasına bir de anasının sağ elinde tuttuğu Hintyağı şişesine baktı.</p>

  <p class="block">- Cıh! dedi.</p>

  <p class="block">Bayan Gelsemina kapıyı şırak diye yüzüne kapadı ve başını pencereden uzatıp oğluna haykırdı:</p>

  <p class="block">- Hintyağını içmedikçe bu eve giremezsin!...</p>

  <p class="block">Filimario üç kere daha hamle yaptı; üçgün kadar kapının önünde sabahladı, sonra gene amcasının evine döndü.</p>

  <p class="block">Üç yıl daha Filip amcasının yanında yaşadı ve artık canına tak dedi, çünkü amca ahretlik olmuş, son nefesini verirken de:</p>

  <p class="block">Filimario, demişti, takdis ediyorum seni. İhtiyarlığımı cennet ettin, artık beni bir vasiyetname yazma zahmetinden kurtardın. Senin yardımın sayesinde bilanço temiz çıktı doktor ile papaz efendiye borcu temizledikten sonra, geriye iki frank kalıyor; işte senindir bunlar, dilediğini yap...</p>

  <p class="block">Filimario amcayı ebedi istirahatgâhına yerleştirdi, iki frangı sağa sola harcadı ve kendisini sokak ortasında buldu. Ama burada pek uzun boylu kalmadı; Filip amcanın kıkırdayıp gitmesinden bir hafta sonra, aile noterinden bir yazı aldı: <i class="calibre1">«Strepefiet'e yolculuğunuz sırasında anneniz hanımefendi kalp sektesinden Allahın rahmetine kavuşmuş bulunuyor. Vasiyetnamenin açılması için burda bulunmanız gerektiğini duyururum. Saygılarla.».</i></p>

  <p class="block">Filimario notere yollandı ve vasiyetname açıldı. Vasiyetname kısacıktı<i class="calibre1">: «Noter Diks ile tarafından seçilmiş iki tanığın gözü önünde, işbu Hintyağını içmesi şartıyla, bütün malımı mülkümü oğlum Filimario'ya bırakıyorum».</i></p>

  <p class="block">Vasiyetname okunup bittikten sonra, noter iki tanığı çağırdı ve demir kasayı açarak içinden Hintyağı şişesini çıkardı, Filimario'ya uzattı.</p>

  <p class="block">Filimario başını salladı, kabadayıca ama son derece dokunaklı bir sesle:</p>

  <p class="block">- Hayır, dedi ve kapıya doğruldu.</p>

  <p class="block">Filimario her ne olursa olsun karakter sahibi bir insandı. Zaten Hintyağının da yirmidört yılda yeşil ve zift gibi katı hale gelmiş olması şaşılacak bir şey değildir.</p>

  <p class="block">Noter:</p>

  <p class="block">- Günün birinde, içmek istediniz mi, işte burada dedi ve şişeyi gene demir kasaya yerleştirdi.</p>

  <p class="block">Bu olaylar 13 mayıs 1885 günü saat 16'da geçiyordu. Saat 16.30 da bay Filimario Duble cebindeki paraların şöyle bir hesabım yaptı. Geçimi için, 50 frangın üstündeki bu para ile içi asaletiyle mütenasib elbise dolu bir kaç sandık düzebileceğini hesapladı. Bu durumda geriye topu topu otel parasını ödeyecek kadarı kalıyordu. İşte bunun içindir ki Filimario, saat 19'da Clotilde Troll'ün mektubunu alınca, otel kâtibini çağırmıştı.</p>

  <p class="block">- Çabuk hesabımı görün, bana da yarın sabah limana gitmem için bir araba kiralayın, demişti.</p>

  <p class="block">Yani anlıyacağınız Filimario sıfırı tüketmiş bir haldeydi. Yoksa uluorta zamanda Filimario, Clotilde Troll'ün davetine de öpücüklerine de boş verirdi.</p>

  <p class="block">Gençler kadar yaşını başını almış olanların da hayranlığını çeken Clotilde, şu küpü dolu, kimseye benzemeyen, çenesi düşük Clo, bizim bir numaralı kahramanımız Filimario'nun gözüne, öteden beri, insanın tepesini attıran can sıkıcı, sevimsiz bir kadın olarak görünürdü. Bununla beraber, matmazel Clotilde'nin yatında bir gezintinin, kendisi için hayati bir önem taşıdığı da su götürmezdi. Eh, olaylardan yararlanmak için sıkıntılarına da katlanmak gerekir.</p>

  <p class="block">Filimario için evlilik lâfı, Clotilde Troll'den de sıkıcıydı. Fakat iş, hoppaca bir milyoner kadın ile yirmi-dört yıllık bayatlamış Hintyağı arasında bir tercih yapmağa gelince, Filimario evliliğe bile razı olabilirdi.</p>

  <p class="block">Bunun içindir ki, kamarasının kapısının küt küt vurulduğunu işitince, Filimario'nun yüreği hop etti.</p>

  <p class="block">Filimario ayağa kalkarak ve sigarasını lumbar deliğinden dışarı fırlatarak :</p>

  <p class="block">- Giriniz, dedi.</p>

  <p class="block">Biri girdi. Kara palabıyıklı ve pırıl pırıl düğmelerle işlenmiş mavi ceketli kapı gibi bir adamdı bu. Clotilde Troll'ün bazı garip huyları olduğu bilinmekle beraber, karşısındakinin o olmadığı besbelliydi.</p>

  <p class="block">Olsa olsa yatın kaptanı olabilirdi bu.</p>

  <p class="block">Deniz adamı:</p>

  <p class="block">- Beni arkadaki küçük salona kadar takip ederseniz, size minnettar kalırım, dedi ve Filimario da hafiften baş eğişiyle bunu kabullendi.</p>

  <p class="block">Clotilde Troll'ün, kamarasına inmeyip de asıl onu kendi küçük odasına çıkartması pek hoşuna gitmedi ama, prensiplerinin aksine de olsa, Filimario bunu sineye çekmek zorunda idi.</p>

  <p class="block">Filimario kıçtaki salona girdi ve beklenmedik iki hemşehrisiyle burun buruna geldi: ne biri, ne de öteki Clotilde Troll olamazdı. Filimario durumu kavrar gibi oldu ve hafifçe eğilerek iki kişiyi selâmlamakla yetindi.</p>

  <p class="block">Kısa bir sessizlikten sonra kaptan masaya bir mektup bıraktı.</p>

  <p class="block">- Göreceğiniz üzere mektup, Filimario Duble, Settembre Nort ve Pio Pis'ye hitaben yazılmıştır. Ben ancak bu beyleri bir çatı altında toplamak ve mektubu kendilerine sunmakla görevliyim.</p>

  <p class="block">Kaptan selâm verdi ve çıktı.</p>

  <p class="block">Filimario, karakterli olduğundan başka, müstesna serinkanlı bir insandı da. Evet, ilkin çıkarıp bir sigara yaktı ve sonra, bir koltuğa kuruldu. Daha sonra, ayakta diken üstünde duran iki adama döndü.</p>

  <p class="block">- Baylar, dedi, kaptanın sözlerinden sonra tanışma merasimine lüzum yoktur sanırım. Şimdi kimin nesi olduğumuzu biliyoruz. Geriye mektubu açıp yüksek sesle okumak kalıyor; içimizden biri bu işi üzerine alacak. Bu durum hiç öyle hoşunuza gitmezse, ben mektubu üç parçaya bölmeğe dünden hazırım, yalnız herkes kendi payına razı olsun yeter.</p>

  <p class="block">Settembre omuzlarını silkti ama, Pio Pis ilk yolun kendisine çok güzel geldiğini açıkça ileri sürdü. Böylece zarfı açtı ve yüksek sesle okumaya başladı:</p>

  <p class="block3">Baylar,</p>

  <p class="block3">Hareketimi mazur görmenizi dilerim. Şunu da hemen ekliyeyim ki alışılagelen muzipliklerimden birini tekrarlıyor değilim. Aksine tamamen ciddiyim.</p>

  <p class="block3">Nevaslippe'de doğup büyüdüm; memleketimi delicesine severim. Onun her zaman için daha güzel ve daha ilgi çekici olması uğruna, ne şekilde olursa olsun, fedakârlıktan kaçınmam.</p>

  <p class="block3">Şehrin yüzkarası üç insanın canım Nevaslippe'den uzaklaştırmak amacıyla sizi kötü bir oyunla bu yata bindirmeğe mecbur oldum. Sizleri başkaları cana yakın bulabilir, ama doğrusunu isterseniz ben aynı fikirde değilim. -Sizi görmek, sizinle çene yarıştırmak demiyorum- ama sizi benimle aynı şehirde görmek gibi bir tek düşünce, Nevaslippe'i bana artık yaşanamaz hale getirmeğe yetti. Diyeceksiniz ki «Nevaslippe'de üç milyon insan var, bu kıratta olan yalnız biz miyiz?». Evet saygıdeğer dostlarım, Nevaslippe'de siz soyda süzme insanlar var, var ama, beri yandan sizin, mucizevi servetinizden dolayı Bay Settembre, edebî değerinizden dolayı Bay Pis, nihayet zenginliğiniz, garipliğinizden dolayı Bay Duble, hepsinin üstünde yer almağa değersiniz. Bunun içindir ki Delfino sizleri benim tayin ettiğim bir yerde karaya çıkaracak ve oradan artık, galiba balık kavağa çıktıktan sonra geri döneceksiniz. Tayfa benim isteklerime karşı dikilen her davranışa nazik, bir şekilde karşı koymak üzere emir almıştır.</p>

  <p class="block3">Tekrar özür diler ve içten sevgilerimin kabulünü dilerim.</p>

  <p class="block3">CLOTILDE TROLL</p>

  <p class="block">Pis mektubu bıraktı ve şaşkın şaşkın Filimario'nun suratına baktı. Settembre başım iki eli arasına aldı. Filimario:</p>

  <p class="block">- Hepsi bu kadar mı? diye sordu.</p>

  <p class="block">Pio Pis:</p>

  <p class="block">- E, ee... evet, diye kekeledi.</p>

  <p class="block">Filimario kapıya yönelerek:</p>

  <p class="block">- Hoş; şu halde gidip artık güvertede hafif bir tur atabiliriz, diye mırıldandı.</p>

  <p class="block">Bu söz üzerine Settembre sıçradı ve onun yolunu kesti.</p>

  <p class="block">- Bay Duble, dedi, iş karışık, önce bir yolunu bulmalı bunun.</p>

  <p class="block">Duble gülümseyerek:</p>

  <p class="block">- İşte ben de bunun için güvertede dolaşmak istiyordum ya, işin içinde bir iş var galiba, diye karşılık verdi.</p>

  <p class="block">Settembre duruldu:</p>

  <p class="block">- Hakkınız var galiba, dedi, yapılacak tek şey güvertede dolaşmak. Ancak bu şekilde, pek de hoş olmayan bir muzipliğin kurbanı olduğumuzu kafamıza yerleştirebiliriz.</p>

  <p class="block">- Muziplik mi? Böyle şeye muziplik değil eşek şakası denir. Karaya nerede sağ salim ayak basacağımızı Allah bilir, ancak haspanın gönlü olunca Nevaslippe'ye dönebileceğiz. Durum çok ciddi..</p>

  <p class="block">- Ben de buna yanıyorum ya, dedi, soğuk şakalar illet eder beni. Bir gün tam oturacağım anda altımdan iskemlemi çekti de babam, tam üç ay ağzımdan tek kelime alamadı.</p>

  <p class="block">Filimario tasdik etti; eh, karakter sahibi bir insanın hâlinden karakter sahibi insan anlar. Settembre devamla:</p>

  <p class="block">- İşte böyle, dedi, tam üç ay!... aynı çatı altında... Babamla konuşacak bir şeyim olunca, aynı masada da olsak, bir pusula yazar babama vermesi için oda uşağının eline tutuştururdum.</p>

  <p class="block">Denize bakmak için dirseğini lumbar deliğine dayayıp bu ana kadar öylece duran Pio Pis birden geriye döndü.</p>

  <p class="block">- Müthiş şey bu, diye hıçkırdı, artık onu göremiyecek, kokusunu duyamıyacak, gece onun aşkına donattığım çiçek gibi iki şiiri kendisine gönderemiyeceğim!... Bilseniz ne kadar seviyorum onu!...</p>

  <p class="block">Filimario omuzundan sarsarak:</p>

  <p class="block">- Aman bay Pis, bir başkasını bulursunuz, kendinizi o kadar üzmeyin canım, dedi.</p>

  <p class="block">Pis ellerini ısıra ısıra:</p>

  <p class="block">- Bir başkasını mı? diye bağırdı, Clotilde Troll'den bir başkasını mı? Olamaz bu. Bir benzeri yoktur onun yeryüzünde.</p>

  <p class="block">- Anlamadım?... Bu bize oynadığı oyundan sonra, siz hâlâ mı Clotilde Troll'ü seviyorsunuz?</p>

  <p class="block">Pis:</p>

  <p class="block">- Evet, diye içini çekti Seviyorum onu; hem de şimdi daha çok seviyorum. Petrarque'ın Laure'u sevdiği kadar, hattâ Ölümünden sonra onu daha çok sevişi gibi.., Clotilde bir insan değildir, gökten, inmiş bir melektir.</p>

  <p class="block">Filimario gene omuzuna vurarak:</p>

  <p class="block">- Zavallı Bay Pis, dedi, öyle aptalsınız ki, gerçekten Clotilde Troll'le evlenmeğe lâyıksınız.</p>

  <p class="block">Settembre bu söze kahkahayı basmıştı ki, kapı çalındı.</p>

  <p class="block">Pio Pis, sanki ümit'in kendisi içeri girecekmiş gibi kapıya bakarak:</p>

  <p class="block">- Bu Clotilde'dir, dedi.</p>

  <p class="block">Settembre, ilkin dudaklarının yaygın bir gülümseyişe hazırladı, ama Filimario'nun gerçekten serinkanlı bir halde olduğunu görünce, gidip lumbar deliğine dayandı ve ıslık çalarak denizi seyre başladı. Settembre'nin olaylardan bilgi edinmeğe yatkın bir kafası vardı ama, sonuçlara varacak terkip zekâsından yoksundu.</p>

  <h1 class="block2" id="sigil_toc_id_1">II.</h1>

  <p class="block">Bir gün Settembre, Almanya'ya gitti ve altı ay orada kaldı. Almanya'yı köşe, bucak, pek iyi niyetle dolaştı, kılı kırk yararcasına yüzlerce katedrali, bahçeyi, kadını, tabloyu, anıtı, köprüyü ve atı inceledi. Nevaslippe'ye dönünce, dostlarını gözleri yolda buldu.</p>

  <p class="block">Kendisine:</p>

  <p class="block">- İyi eğlendin mi bari? Almanya güzel mi? diye sordular.</p>

  <p class="block">Settembre:</p>

  <p class="block">- Bilmiyorum, dedi. İlkin gidip babamla bir görüşeyim.</p>

  <p class="block">Baba, oğlunun tam tersi idi: Pek güçlü bir terkip zekâsına ve keskin hüküm verme kabiliyetine sahipti. Olayları ancak geniş açılardan görürdü. Hidrostatik ve yere yalnız binlerce kilometre uzunluğunda bir telle bağlı bulunan bir balona binmiş bir insanoğlu düşünün. Böyle bir yere oturmuş bir insan, yeryüzünün ancak panoramik bir manzarasını görebilir ve tabii ki kendisinin ince bir noktayı seçebilmesine imkân vermek için de, onu bir parça aşağıya çekmek gerekir.</p>

  <p class="block">Settembre'ın babasının olaylara bakışı bu türdendi.</p>

  <p class="block">Söz gelişi, kendisine, Madrid katedralindeki bir kutsal su kabına işlenmiş bir meleği göstererek:</p>

  <p class="block">- Hoşunuza gidiyor mu bu? diye sorarlarsa Settembre'ın babası:</p>

  <p class="block">- Hım..., kuzey yarım küresi cidden fevkalâde bir yer, diye karşılık veriyordu.</p>

  <p class="block">Bunun üzerine ona meleğe bir parça daha yakından bakmasını rica ediyorlardı ve o da, birkaç dakika düşünceye daldıktan sonra, Avrupa'nın da ilgi çekici olduğunu kabul buyuruyordu.</p>

  <p class="block">Cesaretini kırmamak şartıyla ona, şimdi İspanya'nın güzel nimetlerle dolu bir ülke, yeni Castille'nin merak uyandırıcı bir bölge, Madrid’in talihi pek yaver bir şehir, Madrid Dome'unun kendi üstünlüğü oranında dikkat çekici, Dome'un içinin derin olduğu, kutsal su kabının ise hiç de fena olmadığı söylettirilebilirdi. Neden sonra da, kutsal su kabının üstündeki meleğin uğursuz olduğunu ve incelemek için gidip önünde boy göstermek zahmetine değmediğini söyleyerek kanaatini belirtirdi.</p>

  <p class="block">Ancak, Settembre, babasını nesneye indirmek yerine, havai söz hattı yoluyla nesneyi babasına kadar çıkardığından, onun kültüründen yararlanabiliyordu.</p>

  <p class="block">İşte bütün bunlardan dolayı, Almanya'dan döndüğünde Settembre, eğlenip eğlenmediğini iç açıcı şeyler görüp görmediğini bilmiyordu da arkadaşlarına:</p>

  <p class="block">- Bu konuda ilkin babamla konuşmalıyım, diyordu.</p>

  <p class="block">Tek başına yolculuk etmişti, iyice hatırladığı binbir şey görmüştü ve bunlardan parça parça bilgi edinmişti. Kesin ölçüler vererek ve mukayeselerden yararlanarak katedralleri taş taş anlattı. Baba zaman zaman:</p>

  <p class="block">- Hı... evet, diyordu, fena değil,</p>

  <p class="block">Settembre gezintiye çıkarmış olduğu peygamber tavuklarını saydı, manzaraları, tiyatroları, gezintilerini, Türk hamamlarını anlattı.</p>

  <p class="block">Baba gene arasıra:</p>

  <p class="block">- Eğlenmişsin, diyordu, ama doğrusunu istersen, pek yavan bir oyun.. bu konserde patlamışsındır.</p>

  <p class="block">Belli bir süre sonra Settembre, gene arkadaşlarına ve tanıdıklarına tutup Almanya'nın güzel bir memleket olduğunu, ama orada şöyle böyle eğlendiğini söylemekte gecikmedi.</p>

  <p class="block">Arkadaşları:</p>

  <p class="block">- Ya kumruları, onları nasıl buldun bakalım? dediler.</p>

  <p class="block">- Bilmiyorum ki, babam bu konuda benimle konuşmağa yanaşmadı.</p>

  <p class="block">Bu konu dışı laf ebeliğini okuyucular bağışlasın: Hikâyemizin asıl kahramanlarını, belirgin vasıflarıyla tanıtmalıyız. Kahramanları her keresinde, gözünü budaktan sakınmayan bir adam, çiçeği burnunda bir kız, cana yakın bir delikanlı, şu bu... diye anlatmaktansa, onları genel çizgileriyle gözönüne sermek istediği için yazar, kişilerin aynı türden olaylar karşısındaki davranışlarını ek hikâyelerle ortaya çıkarmak zorundadır; yoksa konu karanlık bir hayaller defilesi haline gelir. Burada da olduğu gibi, ortada emsal yoksa yazar, ek hikâyelere başvurmak zorunda kalacaktır.</p>

  <p class="block">Şimdi Settembre'ı bu kadarıyla tanıyarak, başını lumbar deliğinden çıkarıp ıslık çalmasına dönelim. Settembre, gördüklerine, kendi izlenimlerine, kendi düşüncelerine ve prensiplerine aykırı düşen bu duruma kafa tutmağa kararlı görünen Filimario'ya ısınmıştı. Clotilde Troll'ün şu ufacık salonun kapısında görünmesi ihtimali Filimario'yu pek ilgilendirmiyordu. Zaten bu devede kulak kabilinden bir ihtimaldi ya.</p>

  <p class="block">Buna karşılık, Pio Pis paldır küldür kapıya doğrulup onu ardına kadar açtı.</p>

  <p class="block">Clotilde Troll gerçekten başına buyruk bir kadındı; böyle olmakla beraber, delidolu, sereserpe davranırken bile şu karşılarında duran ve harekete geçmek için aralarında duran kaptanın bir İşaretini bekledikleri her hallerinden belli olan. yan çıplak ve sakallı, elleri kancalı altı adamın elinde esir filân olacağını sanmak güçtü.</p>

  <p class="block">- Kaptan bir adım öne ilerledi.</p>

  <p class="block">- Baylar, acaba talimata uymamak kararında mıdırlar? Settembre başını lumbar deliğinden, içeri çekti ve Filimario'ya baktı. Filimario sigarasının dumanını inceliyerek omuzlarını silkti.</p>

  <p class="block">Bunun üzerine başını gene lumbar deliğine uzatan Settembre :</p>

  <p class="block">- Hayır, dedi.</p>

  <p class="block">- Yoksa harekete geçmek için uygun bir zaman, söz gelişi tayfanın uykuda bulunduğu zamanı filân mı kolluyorlar?</p>

  <p class="block">Kimse karşılık vermedi. Settembre durmadan ıslık çalıyordu ve Filimaro da büyük bir dikkatle onun ceketinin arkasındaki bir lekeyi inceliyordu.</p>

  <p class="block">Kaptan kendisine faltaşı gibi açılmış gözlerle bakan Pio Pis'ye dönerek :</p>

  <p class="block">- Yoksa siz de cevap vermeğe yanaşmak istemiyor musunuz? dedi</p>

  <p class="block">Pio Pis şaşırmış:</p>

  <p class="block">- Ben mi.. şey bilmem ki, diye geveledi.</p>

  <p class="block">Settembre başını kızgınlıkla çevirdi ve koltuğunun arkalığına kendisini öylece bırakan ve tavana püf püf duman savuran Filimario'ya baktı.</p>

  <p class="block">Şimdi burnundan soluyan Settembre :</p>

  <p class="block">- Baş kaldırdığımız filân yok bizim, dedi. Bize hemen yumurta ile jambon getiriniz.</p>

  <p class="block">Kaptan iyiden iyiye kasılıp, kıkırdadı. Gemideki koruyucuları ellerindeki kancalarım bırakırken, eğilerek :</p>

  <p class="block">- Gemide emirleri ben veririm, dedi. Ama önce sizlere, iyi niyetli olduğunuzu ispat ettiğinizden, baş kaldırma halinde almış olduğumuz emir üzerine sizleri denize atmaktan bizleri kurtardığınızdan dolayı, teşekkür etmek istiyorum. Eh böylece anlaşmamamız için bir sebep kalmamış oluyor. Sözünüzü teminat sayıyoruz; bizce asil bir insanın sözü kutsaldır.</p>

  <p class="block">Denizciler berelerini havaya fırlattılar ve «yaşaaa» diye bağırdılar sonra kapı kendiliğinden kapandı ve herşey yeniden sessizliğe gömüldü. Pio Pis içini çekti.</p>

  <p class="block">- Denizci milleti bu, dedi, coşkunlukta sert, sıkı, ama sapına kadar erkek millet.</p>

  <p class="block">Settembre Filimario'ya bir göz kırptı.</p>

  <p class="block">O da meşhur tebessümüyle :</p>

  <p class="block">- İyi insanlar, dedi, bize güleryüz gösteren, ama kafa tutmuş olsaydık topumuzu da denize atacak, gönlü gani insanlar.</p>

  <p class="block">Pis istemiye istemeye:</p>

  <p class="block">- Orası da öyle ya, dedi.</p>

  <p class="block5">***</p>

  <p class="block">Hikâyemin bu noktasına gelince, Pio Pis'den söz açmak üzere, gene hikâyemize ara vermek zorundayım. Hazır fırsat düşmüşken .. Hem canım, kişilerin her birinin farklı bir karakteri varsa bu, yazarın suçu değildir ki.</p>

  <p class="block">Pio Pis, herşeyden önce, sevimli bir insandı. Evine döndüğü bir akşam, iri kıyım bir herif karşısına dikildi, onu güzel bir sopadan geçirip yere serdikten sonra, soyup soğana çevirdi. Ama sonradan adam yakayı ele verdi ve mahkemeyi boyladı.</p>

  <p class="block">Savcı kapı gibi adamın karşısında pek amansız davrandı: çok korkunç bir cinayetten, bir biçim canavarlıktan söz açtı. Pio Pis önce sustu, derken konuşmağa kalktı ama kendisini susturdular. Yalnız dev gibi adamı mahkûm eden kararın okunduğunda, Pio Pis belâlısına dönerek:</p>

  <p class="block">- Bu gene hiç bir şey değil, dedi, istinaf davası da açacağız.</p>

  <p class="block">İstinaf mahkemesinde suçlu, Pio Pis tarafından tutulmuş çenesi güçlü avukatların sayesinde, kötü durumdan kurtuldu.</p>

  <p class="block">Bir kaç ay sonra, gene geç bir saatte evine dönen Pio Pis, kendini bir sopada haklanmış ve ustaca soyulup soğana çevrilmiş buldu Zorbayı tanıdı; gene o kapı gibi adamdı. Pio bir lâhevle çekti.</p>

  <p class="block">- Zavallı dostum!... Karanlıkta pusulayı şaşırıp herhalde karşınızdakini tanımadınız. Hayvanat bahçesinden kaçmış vahşi bir hayvan sandınız galiba beni.</p>

  <p class="block">Göğsü kıllı herif:</p>

  <p class="block">- İnsan olduğunuzu bal gibi gördüm, dedi.</p>

  <p class="block">- Şu halde hemen akla gelebilecek bir hafıza kaybıyla malûlsünüz, size yaptığımı hatırlamıyor musunuz?</p>

  <p class="block">- Bay Pio Pis, aksine çok iyi hatırlıyorum.</p>

  <p class="block">Pio büyük bir coşkunlukla:</p>

  <p class="block">- Ya!... demek öyle ha!... dedi, Hatırlamak boş bir söz değil artık; aradan bunca zaman geçtikten sonra bile iyilikleri hatırlayan ve kendilerine iyilik edenleri, karanlıkta bile tanıyan insanlar var demek.</p>

  <p class="block">Pio Pis iyi yürekli bir insandı. Üstelik şairdi ve Clotilde Troll'e deli gibi tutkundu.</p>

  <p class="block">Neyse fazla uzatmıyalım... hikâyemize dönelim. Artık kimse küçük salonun kapısını çalmadı.</p>

  <h1 class="block2" id="sigil_toc_id_2">III.</h1>

  <p class="block">Küçük salondaki olaydan sonra, Filimario kader arkadaşlarıyla konuşmayı bilhassa kesti. Sessiz sedasız sabah kahvaltısını bitirdi, sonra sigara üstüne sigara tüttürüp durumu rahatça düşünmek üzere kamarasına çekildi.</p>

  <p class="block">Ancak, kamarasının birkaç metreküpünü tez elden mavi dumanlarla doldurmayı becerdiyse de normal zamanlarda lüzumsuz sorulardan çok daha işine yarıyan o vakarlı sükûnetini maalesef uzun süre koruyamadı. Filimario, hayatında ilk defa kendini gülünç buluyordu. Kuş beyinli bir kız tutup onunla aşık atmaya kalkmış, üstelik işe ne yandan bakılırsa bakılsın bom bok olduğu bir sırada Allah bilir, bütün hızla bilmem hangi cehenneme giderken, Filimario Duble'ye Settembre Nort'a ve Pio Pis'ye oynadığı oyunu, bir avuç züppe arkadaşına anlatıp eğlenmeyi başarmıştı.</p>

  <p class="block">Filimario Duble üstelik Settembre ve Pis gibi iki kazkafalıyla aynı kefeye konmasını bir türlü hazmedemiyordu. Clotilde Troll işte tam bu noktada biraz fazla olmuştu.</p>

  <p class="block">Filimario dar basık tavanlı kamarasında sinirli sinirli üç aşağı beş yukarı dolaşmağa başladı. Bu hâl ona pek küçültücü geldikten mâdâ, kan ter içinde kalmıştı. Demek küçük bir kaz, Filimario Duble'yi zıvanadan çıkarmış ve bizim tığ gibi delikanlımız, bu aşağılık oyun karşısında eli kolu bağlı kalmıştı.</p>

  <p class="block">Mesele önemliydi. Tanıdığında kendisinde hiçbir ilgi uyandırmıyan bu Clotilde hoppası, zorla hayatına girmiş ve birden Nevaslippe'nin yeni salon zenginlerini eğlendirmek için Filimario'yu aptal yerine koyup, alay konusu etmişti.</p>

  <p class="block">Filimario :</p>

  <p class="block">- Dönüşümde, bayan Clotilde Troll denen bu yosma bozuntusunu ıslatacağım, diye kendi kendine söz verdi.</p>

  <p class="block">Ama bu karar, ona hemen gülünç geldi. Herşeyden önce bir Duble, bir kadına dayak atma kabalığını gösteremezdi; hem sonra, eğer sağ salim geri dönerse düşünecek başka şeyler olacaktı: Ya iş araması ya da mirasın üzerine oturması gerekecekti, -iki rahmetin biri. Çalışmak, işi başından aşkın bir Duble'nin yeryüzüne kibar bir insana asla yakışmayan bir kılığa girmesi demekti; mirasa konmak ise, yirmidört yıllık; bayatlamış bir şişe Hintyağını gövdeye indirmek gibi prensiplerine sığmıyacak bir ezaya katlanması demekti. İşin içinden çıkamayacağını anlayınca Filimario karar vermemeğe karar verdi. Şimdilik, kaz kafalı aptal bir kadının kendisini tefe koyduğu bir gerçekti. Duruma ve kaderinin -Clotilde'nin oyunuyla- kendisine arkadaş ettiği aklı kıt adamlara hâkim olmak için yeniden sükûnetine kavuşması gerekiyordu.</p>

  <p class="block">Akşam küçük salona girdiğinde, Filimario bu işi başarmıştı. Yemek boyunca gerçekten neşeli gözüktü. Kahve içilirken, Settembre şaşkın bir halde ayağa kalktı:</p>

  <p class="block">- Azizim, dedi, kader, madem bu şaşırtıcı durumda bizi Filimario Duble ile aynı yolun yolcusu olma şerefini bahşediyor ve artık bir karara varmak düşüncesi beni iyice üzdüğü, Pio Pis'yi de çok daha fazla zora soktuğu için, bundan böyle isteğinize uyacak ve size «başkanımız» diyeceğiz.</p>

  <p class="block">Filimario heyecanlandı. Memnun memnun:</p>

  <p class="block">- Doğru, dedi, hiç tartışma yapmadan, bir tek kişinin emirlerini baş tacı ederek yanılmak, incir çekirdeğini doldurmayan ağız dalaşlarıyla zaman ve enerji kaybettikten sonra bir başına yanılmaktan daha iyidir.</p>

  <p class="block">Filimario kahvesini bitirince kaptanı çağırttı. Settembre ve Pis'ye:</p>

  <p class="block">- Bakalım, dedi, bizi neyin beklediğini öğrenmek kabil mi?</p>

  <p class="block">Arkadaşları da tasdik ettiler. Deniz adamı içeri girdi. Filimario sözü açtı:</p>

  <p class="block">- Kaptan, dedi, bizi karaya çıkartmak üzere emir aldığınız yerin adını acaba öğrenebilir miyiz?</p>

  <p class="block">Kaptan:</p>

  <p class="block">- Tabii, dedi, Sizleri Bess adasında karaya çıkarmağa emir aldım. Bir terslik çıkmazsa yolculuğumuz Bess adasına vardığımızda bitmiş olacak.</p>

  <p class="block">Filimario dişlerini gıcırdatmadan gülümsedi.</p>

  <p class="block">- Anlaşıldı, dedi sevgili bayan Troll bize karşı içten bir ilgi duyuyor, yanına çıkmamıza özel dikkat gösteriyor. Yanılmıyorsam, Bess adası Atlantik'te kaybolup gitmiş, tam manasıyla ıssız, seyrü seferin dışında, küçük bir yerdir. Nezaketiniz gereğince bize, Robinson Crusoe'nin izinde yürümek fırsatını tanımak için şemsiyelerle silahlar da bulmuşsunuzdur.</p>

  <p class="block">Kaptan başını salladı:</p>

  <p class="block">- Adanın meskûn olmadığı doğru. Çevrelerinden artık hiçbir deniz hattı da geçmiyor, ama küçükhanım orada güzel bir villâ yaptırıp geçen yıl üç ay içinde kaldı. Bundan başka, efendiler arzu buyururlarsa kendilerine uşak olarak bir denizci bırakabilirim.</p>

  <p class="block">Filimario kabul etti; bundan sonra da bayan Troll'ün deniz hayvanlarından mı yoksa köklerden mi besleneceklerine karar verdiğini sordu.</p>

  <p class="block">Kaptan:</p>

  <p class="block">- Her şey önceden düşünülmüştür, dedi, sizlere iki aylık yiyecek sağlıyacağım. Villânın mahzenleri şimdiden şaraplarla ve içkilerle doludur, konserveler de caba, iki ay sonra gelir, sizlere gene yiyecek getiririm.</p>

  <p class="block">Filimario büyük bir sükûnetle:</p>

  <p class="block">- Bu böyle ne zamana kadar sürüp gidecek? diye sordu.</p>

  <p class="block">Kaptan dudak büktü:</p>

  <p class="block">- Bunu bir Allah bir de bayan Troll bilir. Filimario alaylı alaylı:</p>

  <p class="block">- Şuna sadece bayan Troll bilir deseniz daha iyi edersiniz. Şüphesiz Ulu Tanrı bu meseleden haberdar değil. Olsaydı, böyle bir oyuna engel olacağından şüphem yok.</p>

  <p class="block">Tam kaptan çıkarken:</p>

  <p class="block">- Eğer Tanrı, bayan Troll'ün karakter sahibi insanlarla alay etmesine sahiden izin vermişse, insanlardan çoktan umudu kesmiş, demektir, diye sözünü bağladı.</p>

  <p class="block">Yat, bir tayf gibi ak, çarşaf gibi dümdüz denizi yarıyor ve ay gökteki yerinde bir elmas gibi parlıyordu.</p>

  <p class="block">Saat sabahın ikisinde, bir ses Filimario'nun adını seslendi ve Filimario yatağından sıçradı. Bu Settembre'dı.</p>

  <p class="block">Settembre:</p>

  <p class="block">- Özür dilerim, dedi, sizce acaba endişe edilecek bir şey var mı?</p>

  <p class="block">Filimario yatağa gene boylu boyunca uzanıp başını yastığın altına sokarak:</p>

  <p class="block">- Yok, diye karşılık verdi.</p>

  <p class="block">Settembre:</p>

  <p class="block">- Teşekkür ederim, diye homurdandı.. Ve gidip, gönül rahatlığıyla uyudu.</p>

  <h1 class="block2" id="sigil_toc_id_3">IV.</h1>

  <p class="block">Filimario, ertesi günü Clotilde'den nefret etmekle geçirdi. Gecenin bir kısmını da gene bu işe verdi, artık ertesi sabah uykudan, kadına duyduğu kinle uyandı. Yolculuğun üçüncü günü, içindeki duygu kinden hakarete dönüştü. Ancak dördüncü gün, durumu düşünüp taşınmak için gerekli olan bir iç rahatlığına kavuşmuştu: tuzağa düşecek yerde, ya Nevaslippe'de kalmış olsaydı, acaba başına ne işler gelecekti?</p>

  <p class="block">Son tahlilde kabul etmek gerekir ki, bu Clotilde namussuzu onu belâlı bir durumdan kurtarmış ve hiçbir şey kaybetmiyeceği bir serüvene sürüklemişti.</p>

  <p class="block">Filimario, yolculuğun dördüncü gününü fazla olarak Clotilde'in durumunu da düşünmekle geçirdi. Üstelik kadını unutmak için en aşırı çabalar da gösterdi. İşin esasında kadın ona vız geliyordu. Durumu incelemekle varılacak bir sonuç yoktu : gelecek, kötü bir bilmece gibi geliyordu ona. Yarın ne olacağını şimdi bilmemek bazen iyidir.</p>

  <p class="block">Beşinci gün Filimario, doğrudan doğruya kendi yaratılışı üzerinde kafa yorma gücünü olduğu gibi sigaraları da tüketince, Settembre ile Pio Pis'nin varlığını hatırladı. Bu dört gün içinde iki bahtsız acınacak bir hayat sürmüşlerdi: denize bakmak, sigara içmek ve kaptanla içli konuşmalar yapmak olmuştu bütün işleri. Ancak dördüncü günün akşamına doğrudur ki Settembre yararlı bir iş bulmuştu. Daha doğrusu tesadüf yardım etmişti ona. Settembre kaptanla yaptığı o ıvır zıvır düşünce tartışmalarının birinde, cebinden birden zarları çıkarmış ve bir saat zinciri ya da bir anahtar destesi ile oynar gibi oynamağa başlamıştı. Kaptansa ağzının suyu akarak zarlara bakakalmıştı.</p>

  <p class="block5">***</p>

  <p class="block">Kaptan çok acınacak bir durumda bulunuyordu : zarlara içi gidiyordu ama oyun teklif edemiyordu. Bir kaptanın uyruğu olan birine, mürettebattan olmasa bile böyle bir teklif yapması yakışık almazdı.</p>

  <p class="block">Settembre kaptanın özlem dolu bakışım Ve acıklı halini anlayabildi mi? Bilmiyoruz. Buna rağmen ani bir kararla zarları ona doğru uzattı.</p>

  <p class="block">Öğleden sonra saat dört sularında oluyordu bu.</p>

  <p class="block">Ertesi sabah saat dokuzda, Filimario, Settembre ile kaptanı bir masa başına geçmişler zar atar halde buldu. Settembre, arada bir:</p>

  <p class="block">- Kaptan, diyordu, yatma zamanı geldi artık, iyiden iyiye uyku da bastırdı.</p>

  <p class="block">Sonu gelmeyen onyedi saatlik oyunda kaptan her şeyini batırmıştı; cebinde taşıdığı parayı, altı adet alacak senedini, elbiselerini, dürbünü, sekstantı, gemi kâğıtlarını... Sonunda, kendisini tığ-teber bularak, şahsi malı olmayan Delfino üzerine bile oynamağa başladı, önce bir zincir demetine, derken bir çapaya, derken bir ses borusuna oynadı. Oyun hemencecik dümene, pusulaya ve gemi direği halatlarına yükseldi.</p>

  <p class="block">Kaptan, parça parça herşeye oynamış ve herşeyi kaybetmişti. Filimario'nun içeri girdiği sırada, kazanların o biricik manometresini de elden çıkarmak üzere idi.</p>

  <p class="block">Filimario sokularak:</p>

  <p class="block">- Sabah sabah böyle ne yapıyorsunuz? diye sordu.</p>

  <p class="block">Settembre gülümseyerek:</p>

  <p class="block">- Vakit geçirmek için biraz oyun oynuyoruz da, dedi</p>

  <p class="block">Kaptan biran tıspıs durdu, derken masaya bir yumruk indirdi ve bağırdı:</p>

  <p class="block">- Bay Duble'nin üzerine oynuyorum. Bay Duble'ye karşılık elli frank!...</p>

  <p class="block">Settembre:</p>

  <p class="block">- Ama... şey. . diye geveledi.</p>

  <p class="block">- Aması filân yok bunun, bay Duble mahkûmumdur benim; üzerine oynuyorum.</p>

  <p class="block">Filimario ciddi ciddi kaptana baktı.</p>

  <p class="block">- Sahibenizin size emanet ettiği insanlardan birinin üzerine demek zar atmağa cesaret ediyorsunuz?</p>

  <p class="block">Kapı gibi deniz adamı ağlamaklı bir sesle :</p>

  <p class="block">- Bağışlayınız beni bay Duble, dedi, ama hiçbir şey anlamıyorum; bütün anladığım hapı yuttuğumdur; kendi malım olmayan bu gemiye varıncaya kadar her şeyimi kaybettim. Bu herif, bay Settembre demek istiyorum, üçbin altiyüz kere zar attı da bir sefer bile kaybetmedi. İşitiyor musunuz? Bay Settembre üç bin altı yüz kere attı da üç bin altı yüz kere hep «düşeş» getirdi. Beyefendi, yemin ederim size, yalan yok bunda.</p>

  <p class="block">Filimario böylelikle Settembre'in korkunç hünerini öğrendi.</p>

  <p class="block5">***</p>

  <p class="block">Kaptan, ahlaya oflaya çekip gidince, Filimario, merakla Settembre'a baktı.</p>

  <p class="block">- Demek siz iki zardan her birini her seferinde «şeş» gelir şekilde üç bin altı yüz kere zar sallayabilen insansınız ha?</p>

  <p class="block">Settembre kızardı. İnleyerek:</p>

  <p class="block">- İşte, dedi, siz de herkes gibi düşünüyorsunuz. Benim bilmem ne gibi uğursuz bir maharetten ya da hileden yararlandığımı düşünüyorsunuz, öyle olsun! bakınız.</p>

  <p class="block">İskemlelerin arkalıklarında ak tahta çubuklar vardı. Settembre bunlardan çekip birini çıkardı ve bunu Filimario'ya uzattı.</p>

  <p class="block">- Bu çubuktan iki küpcük yapmak lütfunda bulununuz. İşte çakım. Settembre arkasını dönüp denizi seyretmeye çalışırken, Filimario da iki küp yapacak biçimde tahtayı çentmeğe başladı. Filimario :</p>

  <p class="block">- Oldu işte, dedi.</p>

  <p class="block">Settembre arkasını dönmeden cevap verdi :</p>

  <p class="block">- Şimdi de, kurşun kalemle küplerin üzerine noktalar koyunuz da böylece bir zar takımı elde edelim.</p>

  <p class="block">Filimario gene :</p>

  <p class="block">- Bu da oldu, dedi.</p>

  <p class="block">Settembre yaklaştı, arkasını dönmeden zarları aldı ve bunları duvara fırlattı. Zarlar yere düştü: düşeş. Zarları, kerrelerce eline alıp delice bir öfke içinde yerden tavana ve duvarlara salladı. Her keresinde zarlar aynı şekilde yere düşüyordu : düşeş.</p>

  <p class="block">Settembre :</p>

  <p class="block">- Görüyorsunuz ya, dedi; yalnız düşeş getirebiliyorum. Boyuna düşeş. Her şartta ve hangi zar olursa olsun hep aynı.</p>

  <p class="block">Tiryakilik hırsına kapılarak, zarları son bir kere daha eline aldı ve kapıya fırlattı. Tam bu sırada içeri elinde sabah kahvaltısı tepsisi bulunan bir denizci giriyordu. Zarlardan biri tepsinin kıyısına çarptı ve buradan yere sıçradı, gene şeş.. Zarın bir teki ortalarda yoktu.</p>

  <p class="block">Settembre :</p>

  <p class="block">- Ne cehenneme giderse gitsin! dedi. Filimario ile Settembre soğutulmağa gelmeyen sıcak bir kremanın başına oturdular.</p>

  <p class="block">Filimario ;</p>

  <p class="block">- Sizde bu talih oldukça, dedi, gözüm kör olsun ki şey... olabilirsiniz.. Sözünü bitiremedi; Settembre kusar gibi oldu ve yere tükürdü. Kremalanmış katı bir şeydi bu. Yakından bakılınca bunun şeş gelmiş bir zar olduğunu anlamak zor değildi.</p>

  <p class="block">Filimario:</p>

  <p class="block">- Evet, dedi, bu talih sizde oldukça milyonlar kazanabilirsiniz.</p>

  <p class="block">Settembre gene kızardı:</p>

  <p class="block">- Orası öyle, dedi, gerçekten milyonlar kazandım da; ama bu uzun ve sıkıcı bir hikâye, bir başka sefer anlatırım size.</p>

  <p class="block5">***</p>

  <p class="block">Kaptan hazretleri, tık tık kapıya vurduktan sonra, içeri girdi. Don gömlekti ve elinde koca koca paketler taşıyordu.</p>

  <p class="block">- Bay Settembre, dedi, ben centilmen bir insanım, sözümü tutarım. Paramı kazandınız, verdim, elbiselerimi de kazandınız: işte elbiselerim; kitaplarımı, deniz belgelerimi, iş aletlerimi de kazandınız: işte bunlar; bana ödenecek altı yıllık borç senedini kazandınız: işte senetler. Bütün geminin üzerine oturdunuz; artık geminin patronu sizsiniz. Şimdi size her ne kadar saygı borcum varsa da, sizinle bir arada çalışmak işime gelmiyor. Bunun için bütün tayfamla birlikte, müsaadenin istiyorum. Yolumuza çıkacak ilk kara parçasında gemiyi terkedeceğiz.</p>

  <p class="block">Settembre:</p>

  <p class="block">- Peki yat?, diye sordu, yat ne olacak? Kim idare edecek onu?</p>

  <p class="block">- Tabii ki siz ve sizinle birlikte bulunan baylar.</p>

  <p class="block">Settembre hemen:</p>

  <p class="block">- Geminin patronluğundan vazgeçiyorum. Gene işinizin basma geçiniz bakalım.</p>

  <p class="block">Kaptan :</p>

  <p class="block">- Elimde belgelerim ve aletlerim olmadan bunu nasıl yapabilirim? diye sordu.</p>

  <p class="block">Bunun üzerine Settembre :</p>

  <p class="block">- Belgelerle aletleri de istemiyorum, dedi. Kaptan :</p>

  <p class="block">- Don gömlek bir insan, dedi, tayfa üzerinde nasıl otorite kurabilir?</p>

  <p class="block">- Elbiselerinizi de geri veriyorum. Oldu mu bu da kabul mü?</p>

  <p class="block">- Bir insan, hiç cebinde altı yıl metelik olmayacağım bile bile nasıl olur da, gönül rahatlığı ile hava akımlarını inceleyebilir? Hayır! Gemiyi şu andan tezi yok siz üzerinize alınız, siz ve bu baylar; bir fırtına çıkacağa benziyor zaten; feleğin böyle bir sillesini yedikten sonra, hayatın benim için ne önemi olabilir? Ama sizin için hayat, umutsuzluk kaynağı olmak şöyle dursun neşeli bir geleceği vaadedebilir.</p>

  <p class="block">Settembre :</p>

  <p class="block">- Altı yıllık taksitlerinizi de bırakıyorum size! diye bağırdı.</p>

  <p class="block">Fakat kaptan omuzlarını silkti.</p>

  <p class="block">- Hayır, hayatın tadı kalmadı benim için artık. Cebinde bir meteliği de olmayan insan hapı yutmuş bir insandır. Gemi gidermiş dururmuş, ona ne?</p>

  <p class="block">Gerçekten yat sallanıyordu ve ilk gök gürültüsünün sesleri işitiliyordu.</p>

  <p class="block">Settembre masaya bir tomar para atarak :</p>

  <p class="block">- İşte paranız, artık ne cehenneme giderseniz gidin, diye gürledi.</p>

  <p class="block">Kaptan bunları bir çırpıda toparlayıp aldı ve yaşama sevincine kavuştu. Yat, iyiden iyiye yalpa vurmağa başladı; Settembre gene bir sinir nöbetine tutuldu ve zarları alarak lumbar deliğinden fırlattı, lumbar deliğinin kenarında, dalga ile karışan iri bir köpük zarların düşmesine engel olmuştu.</p>

  <p class="block">Filimario gülerek:</p>

  <p class="block">- Düşeş! dedi.</p>

  <p class="block">Bunun üzerine Settembre zarları alıp hışımla suya fırlattı. Tam bu anda, Pio Pis gelip Bess adasına iki fersah mesafede bulunduklarını bildirdi. inşallah, diye içini çekti, fırtına kopmak için bu anı beklemiyordur.</p>

  <p class="block">Bu sırada kaptan içeri damlayıp:</p>

  <p class="block">- Baylar, dedi, çabuk olunuz. Yatla limana girmeye kalkışmak için deniz pek elverişsiz. Sonra, burada da vakit geçiremem; bora sığ yere sürüklemekle beni tehlikeye sokuyor. Eh, artık hayata kötümser gözle de bakmıyorum. Bir sandalla karaya inersiniz; bir kere karaya ayak bastınız mı, artık yerinizi şaşırmanız imkânsızdır. Troll villâsı adanın tek evi. işte anahtarlar. Yiyeceklerle bavullar önceden sandala konmuştur.</p>

  <p class="block">Az zaman sonra Filimario, Settembre ve Pio Pis kendilerini koca sandalda ve dalgalar ortasında buldular.</p>

  <p class="block">Kibar adam, bir yandan:</p>

  <p class="block">- Maalesef yanınıza yardımcı veremiyeceğim, demişti; fazla yiyeceğin böyle bir anda sizlere yük olabileceğini de düşündüm. Bir gezinti yapmak için sandal her zaman işinize yarıyabilir. Güle Güle!...</p>

  <p class="block">Filimario, Settembre ve Pio Pis küreklere asıldılar ve gitgide daha çok azan dalgalarla iyice boğuşmaya başladılar. Yirmi dakika sonra, kıyıya vardılar. Yanaşma işi pek kolay olmadı. ilkin kürekler, derken bir bavul ile bir sandık, sonra pestili çıkmış Filimario ile Pio Pis, sonra sandalın burnu ve en sonra da bir dalganın kıyıya attığı Settembre ve sandal …….</p>

  <p class="block">Başını kumdan çıkarır çıkarmaz Filimario:</p>

  <p class="block">- Doğru, dedi, kaptanın düşüncesinin yerinde olduğunu kabul etmeliyiz : yoksa iki üç denizci olsaydı ne halt ederdik? Şimdi elimizde, sayesinde, bir kutu konserve etle bir sandık peksimet var.</p>

  <p class="block">Pio Pis, kusmaktan dostunun sözlerini tasdik etmeğe bir türlü vakit bulamıyordu. Nihayet ağzını açabildi:</p>

  <p class="block">- Nerede villânın anahtarları?</p>

  <p class="block">Settembre ceketini bir çırpıda arayıp taradıktan sonra homurdanarak:</p>

  <p class="block">- Pencereden gireceğiz, dedi. önemli olan sağ-salim buraya gelmemiz. Ben ben<span id="id_GoBack">….</span></p>

  <p class="block">Settembre birden sözünü kesti ve faltaşı gibi açılmış gözleri kumdaki ak bir şeye takıldı. Usulca:</p>

  <p class="block">- Düşeş gelmiş!., diye mırıldandı.</p>

  <p class="block">Tam o sırada cüretkâr bir dalga, sandalı kuşatıyor ve onu gene denize sürüklüyordu.</p>

  <p class="block">Settembre hayatının en akıllıca lâflarından birini etti:</p>

  <p class="block">- En doğrusu arkadaşlar, villâyı arayıp bulmak.</p>

  <p class="block">Araştırmalar güç olmadı. Kayalık kıyıdan geçer geçmez, kendilerini gerçekten dümdüz bir alanda buldular, burada yatay olmayan tek şey bir palmiye ve yekpare bir bina olan Troll villasıyla sütunları idi. Yağmur ortalığı altüst ettiğinden, ne olursa olsun içeri girmek gerekti.</p>

  <p class="block">Filimario, Settembre ve Pio Pis alt katın tekmil pencerelerini incelemeğe başladılar, mucize kabilinden ellerine geçen bir demir çubukla pencereleri tartakladılar, çekiştirdiler, kırmağa savaştılar; ama sert meşeden pancurlar yerinden bir milimetre bile oynamadı.</p>

  <p class="block">Settembre bir leventti ve gücünden kuvvetinden birşey kaybetmiş değildi; Filimario ile Pis'nin yardımı sayesinde, ilk kata tırmanmayı becerdi ama buradaki pencereler de bodrum katındakilerle aynı inadı gösterdiler. Aynı iş aynı sonuç. Bu anda yağmur delileşmiş ve rüzgâr yağmura karışmıştı. Deniz suyundan ıslanan, yağmurdan sıçana dönen, terden sucuk gibi olan üç kahraman, şaşkın şaşkın bakıştılar.</p>

  <p class="block">O zaman Filimario içini çekerek:</p>

  <p class="block">- Kapıyı zorlamaktan başka çare kalmıyor, dedi. Kapı bütün halinde idi çivi çivi üstüne çakılmış, zırhla kaplanmıştı; heybetli görünüşüne bakılırsa, buz tutmuşa benziyordu. Settembre demir yığınına abandı ve ıhlamağa başladı: kapı açıldı.</p>

  <p class="block">Gözyaşlarını silerek .</p>

  <p class="block">- Vay anasını!., dedi. itmek yetermiş, güç değilmiş.</p>

  <p class="block">İçerden bir ses:</p>

  <p class="block">- Doğrudur, diye karşılık verdi; .ama en iyisi önceden kapıyı çalmaktı.</p>

  <p class="block">Bundan sonra pek de cana yakın olmayan bir tabanca namlusu, ardından onun kadar bile cana yakın olmayan bir adam göründü.</p>

  <p class="block">Clotilde Troll'ün ortalama bir zekânın kavrayabileceğinden daha garip ve daha zirzop olduğunu kabul etsek bile, bu adam da bu tabanca da Clotilde Troll olamazdı.</p>

  <p class="block">- Eller yukarı!... diye gürledi adam.</p>

  <p class="block">Settembre ile Pio gık demeden kollarını havaya kaldırdılar. Serinkanlılığıyla mâruf Filimario ise, ilkin şunu sormağa kalktı.</p>

  <p class="block">- Bu tabancanın kurşunlan dezenfekte edilmiş mi?</p>

  <p class="block">Boş bulunan adam:</p>

  <p class="block">- Yooo!.. diye karşılık verdi.</p>

  <p class="block">Sonra aklını başına devşirdi ve küstahça ekledi:</p>

  <p class="block">- Eğer ellerinizi kaldırmazsanız, üstünüzde dener, anlarız.</p>

  <p class="block">Filimario:</p>

  <p class="block">- Hacet yok, sözünüze inanıyorum, diyerek ellerini kaldırdı.<span class="tab">&nbsp;&nbsp;&nbsp;&nbsp;&nbsp;&nbsp;</span></p>

  <p class="block5">***</p>

  <p class="block">Yazar burada sahici bir hayranlık duymaktan kendini alamaz; yavuzluğu her haliyle besbelli haydut karşısında kalıp da mutlak bir sükûneti korumak ancak ve ancak mucizevi kahramanlara yaraşır. Gerçek haydutlarla herhangi bir yolla temas imkânını bulmuş herhangi bir insan nasıl bir dehşet rüzgârının yüreğinde estiğini iyi bilir.</p>

  <p class="block">Bunu deneme ile ben de biliyorum; aynı dönemde, belki de (kim bilir!.) bay Duble'nin Delfino yatında denizler aştığı aynı günlerde, ben de gerçekten basit bir tesadüf eseri, ucu bucağı belirsiz Arjantin’in kıyı kasabalarında dolaşmaktaydım; bu geçmiş anı, bay Duble'nin durumunu ve sükûnetini değerlendirmekte, yazarın New - York'ta gerçekten bay Duble ile burun buruna gelmesinden ve onunla başdöndürücü bir macera yaşamasından daha etkili olduğu içindir ki benim haydutlar konusundaki ara hikâyem ister istemez gerekli hâle geldi; bu ara hikâye normal bir insanın, gözü dönmüş bir herifin karşısında kalınca ne gibi hâllere düştüğünü pek güzel anlatır.</p>

  <h1 class="block2" id="sigil_toc_id_4">ARA HİKAYE</h1>

  <p class="block">Dediğim gibi, gençken başıma bir maceradır geldi işte O zamanlar gazetelerde yazı yazmıyordum; yalnızca Mendoza'da<sup class="calibre2"><sup class="noteref" id="back_note_1"><a class="calibre3" href="../Text/index_split_002.html#note_1" title="1">1</a></sup></sup> kahveci yamağı idim.</p>

  <p class="block">Annem her ne kadar ancak yirmi iki derse de biz yirmi üç kız erkek kardeştik.</p>

  <p class="block">- Luigi, derdi annem babama ulu tanrı bize bir er kek evlâdı gönderdiği her sefer, kapıya bir çentik attım. Kız çocuklar için de, bir haç işareti çiziyordum. Düşün Luigi, derdi: onbir çentik ile onbir haç işareti var; onbir onbir daha, eder yirmi iki.</p>

  <p class="block">- Birinden birini unutmuş olmalısın. Dört yıl önce de çorbaya tuz atmayı unuttuğun gibi.</p>

  <p class="block">- Hiç birşey unutmadım, derdi annem; şuna gelince, alnında ki buklelerden anlaşılıyor ya benden değil.</p>

  <p class="block">Alnındaki buklelerden anlaşılan bendim. Babam yüzüme bakar ve gülümserdi. Yüce Tanrı iki varlığı aynı hamurdan yaratsaydı bile babamla benim birbirimize benzememiz kadar bir benzeme olamazdı.</p>

  <p class="block">Şu alnında bukleler olana bakınca, hasta olduğum için, daha bir karışken bile, bana muşmulalar alıp getirdiğini görür gibi oluyorum ama, diye içini çekerdi annem babama bakarak; yine de alnındaki buklelerle bu çocuk, benden olamaz. Biri aramıza sokuvermiş onu ve artık iş işten geçtiği için sezememişim. Kapıda yirmiiki işaret var, bizim ise yirmi üç çocuğumuz.</p>

  <p class="block">Günün birinde babam bana, bayramlık elbiselerimi giydirdi, elime bir bavul tutuşturdu ve beni annemin çamaşır yıkadığı yola çıkarttı.</p>

  <p class="block">«Allah'a ısmarladık» de annene bakalım, dedi.</p>

  <p class="block">Annem ellerini ak önlüğüne kuruladı ve beni kollarımdan sıkıca kucakladı. Hıçkıra hıçkıra bana:</p>

  <p class="block">- Sanki sen benim yavrummuşsun gibi gidişin içime işliyor, dedi. Alnındaki buklelerle sen olmayınca doğrusu ne yapacağımı kestiremiyorum.</p>

  <p class="block">Babam limana kadar bana arkadaşlık etti, sonra beni gemiye bindirdi.</p>

  <p class="block">- Filippo amcan, dedi, işinde kendisine yardım edecek birine ihtiyacı olduğunu yazmıştı. Filippo amcan Arjantin'de at ticaretinde bir hayli yükünü tutmuştur; senin de mal - mülk sahibi olmanı isterdim. Bütün çocuklarımın en açıkgözü sensin. Biri, daha az zeki olanı para edinmek için, kalktı altı yüz fişeğimi aşırdı ve gidip bunları toptan, ya da parça parça okuttu; ben görmemezlikten geldim. Sen ise tersine ,altı yüz fişeğin kurşununu çalmakla ve bunları iyi paraya satmakla işe başladın. Nitekim kalkıp tüfeğimi Giacco uğursuzunun suratına boşaltınca, fişeklerin kurşunsuz olduklarını gördüm de Tanrı'ya şükürler ettim. Aptal olmadığına göre servet yaparsın. Filippo amcan seni rıhtımda bekliyor. Yolculukta bavulunu çaldırmamağa bak.</p>

  <p class="block">Babam elimi sıktı ve kıpkırmızı oldum.</p>

  <p class="block">Bütün yolculuk boyunca gözümü bavuldan ayırmadım. Karaya ayak bastığımda, daha çevik davranmak için, bir yerine iki bavula saldırdım; bu da Filippo amcanın sempatisini kazanmama yetti.</p>

  <p class="block5">***</p>

  <p class="block">Arjantin'de iken ve Mendoza'da kahveci çırağı olarak çalışırken başıma gelen bir şeydi anlatmak istediğim. Amcam müthiş ileri görüşlülüğü sayesinde yükünü tutmuştu. At cambazı, oldum bittim, düşük bir fiyatla hayvanları alır bunları yüksek bir fiyatla elden çıkarır. İşte, at ticaretinin temel kuralı, hemen hemen budur. Fakat bir at bir mısır çuvalı değildir: bir at, bir bacağının kırılması ya da bir balon gibi şişmesi veya gidip te gelmemek üzere uçuruma yuvarlanması ihtimali olan, kara talihli, köle bir hayvandır. Pek çok defasında, çok düşük fiyatla bile at satın alsanız, zırnık kazanmadığınız olur.</p>

  <p class="block">Filippo amcam meslek aşkıyla bu gibi tehlikeleri göze almayı bilmiş cesur bir adamdı. At satmaktan aşırı bir zevk aldığı muhakkaktı ama nedense onun at satın aldığını gören olmamıştı. Bu çok verimli bir meslek sırrıydı; ama her babayiğit, şüphesiz bunu beceremez. Bu işte özel kabiliyetler gerekir: Anlaşılacağı gibi biraz açıkgöz olmak gerek; bundan başka bir kaç saniye içinde sürüdeki iyi atı seçebilmek ve boynunu bir kemente geçirebilmek de maharettir. Dahası da var kalkıp elli metreden bir goşonun kulağını delebilmek gerekir.</p>

  <p class="block">- Tanrı dedi ki: Hiç öldürmeyeceksin. Bende öldürmüyorum; Yüce Tanrı ile beraberim. Goşoların kulağını delmiyeceksin deseydi, ben de onların kulaklarına nişan almaktan vazgeçer kafalarım delmekle yetinirdim.</p>

  <p class="block">Filippo amcam pampada at sırtında seğirtirken böyle diyordu ve bu hiç de yabana atılacak bir mantık değildi.</p>

  <p class="block">- Ve Yüce Tanrı dedi: hiç çalmıyacaksın. Ben de çalmıyor ticaret yapıyorum. Satmamak günah dedi mi? Hayır, öyleyse satın almamak da günah olmaz. Hırsız yasa dışı yapılmış sözleşmeden kâr çıkartmağa çalışır. Ben sadece çit içindeki bir attan peşin komisyon almaktan hoşlanmam; bir attan peşin komisyon alınınca, cebimde bir metelikten fazla para olmaz. Ben kârımı at satışından çıkarırım; bunun da adı ticarettir.</p>

  <p class="block">Kısacası amcam geçim felsefesini avanakça olmamakla beraber namus ve fazilet ölçülerini de aşmayan sağlam temeller üstüne oturtmuştu.</p>

  <p class="block">- Eğer, diyordu, devamlı şekilde bir at satın alıp, onu yirmi pesos kârla elden çıkarırsam, namussuz muyum? Hayır, yirmi pesos bir kâr haktır, herkes kabul eder bunu ve dünyanın bütün Ticaret Odalarının tanıdığı asgari kâr haddidir bu. Düşün: iki yüz elli pesosa bir at satın alıp bunu iki yüz yetmişe sattım; ben gerçekten namuslu bir tüccar oluyorum da, peki hiç para ödemeden bir atı yirmi pesosa satınca, neden namussuz olayım? Belki bu işte en azından iki yüz pesosluk bir meblağa konmak ta var ama, istemem; buna namusum elvermez. Ben ancak yirmi pesosluk meşru kârımı alırım.</p>

  <p class="block5">***</p>

  <p class="block">Anlatmak istediğim olaylar işte kahveci garsonu olduğum saralarda Arjantin'de geçiyordu. Bir gün amcam Fllippo kapımın altına bir kâğıt fırlattı: «gidip iki yıl başka yerde çalışman daha iyi olacak galiba... Alışılmış çevreden uzaklaşman gerekecek; namussuz bir goşo pek kötü bir oyun etti bana. Sağ kulağına bir kurşun oturttuğumda, yan döndü de kurşun, aldığım nişanla, sağ kulağı delecek yerde, sol kulağı delip geçti. Goşolardan sakın. Gördüğün gibi onlar, tehlikeli insanlardır».</p>

  <p class="block">İşte bunun üzerine kalkıp Pampa'ya gittim ve açlıktan nalları dikmemek için de çalışmağa başladım. O zamanlar, şüphesiz gazetelere yazı yazmayı düşünmüyordum; geçim derdi yüzünden hayvan koşuyordum ve anamdan emdiğim süt burnumdan geliyordu.</p>

  <p class="block">Talihim yoktu; Tıfıl bir çocuk sayılırdım bu iş için. Vaziyeti kurtarmama yollarını henüz bilmiyordum. Yürekler acısı bir çaresizlikle kendimi bir ata -üçüncü atıma- tamamen teslim etmek zorunda kaldım.</p>

  <p class="block">Ama gençliğim kurtardı beni. Bu gün artık, ne öyle dolu dizgin giden bir atın üstünde durabilir ne de, elli metreden sıkılan bir kurşunla, gözü dönmüş bir goşonun elindeki koca bir pistoleyi sıçratabilirim.</p>

  <p class="block">Mutlu, temiz masum çocukluk; gözlerin ışıl ışıl ve ruhun pırıl pırıl olduğu mutlu çağ!.. Bugün ben nerde, at üstünde elli metreden bir kurşun sıkışta bir adamın elini yaralamak nerde?</p>

  <p class="block5">***</p>

  <p class="block">Pampa'da sürtmeğe başladım. Atlara, amcamı bunca sıkıntıya sokan ve başıma bunca iş açan bu salak hayvanlara karşı içimde derin bir nefret uyandı. Sırf bunun için atımı, dikkatsizliğimden yararlanarak, paslı bir tabancayı üzerime doğrultan yaşlı bir herife devrettim. Ama o yakamı bırakmıyordu; tabancamı, fişekliğini ve çizmelerimde sakladığım üç beş pesosu da verdim. Pek darmış diye şapkamı reddetti. Artık hiçbir şeyim kalmamıştı.</p>

  <p class="block">Bulduğumu ziftleniyor, çalı diplerinde yatıyordum; bir serseriye rasgelince, birlikte bir miktar dolaşıyorduk.</p>

  <p class="block">Bir gece, hatırlarım, tuhaf bir şey geldi başıma. Uyumak için büyük bir çalı dibine uzanmıştım. Daha yeni dalmıştım ki bir kımıltı ve hafiften bir iç çekişi işittim; bir kaç metre öteme uzanıp yatan biri.</p>

  <p class="block">- Kim var orada? dedim.</p>

  <p class="block">Sıcak bir ses:</p>

  <p class="block">- Başı belâda bir yolcu, dedi hemen.</p>

  <p class="block">Gülerek:</p>

  <p class="block">- Desene dostuz!.., diye karşılık verdim.</p>

  <p class="block">Yeniden bir iç çekişi işittim.</p>

  <p class="block">- Tütüne benzer bir şeyiniz var mı? diye sordum.</p>

  <p class="block">- Kokusu bile yok.</p>

  <p class="block">- Ya bir parça ekmek? Bir yudum zıkkım? Bir damla su?</p>

  <p class="block">Bilinmedik arkadaş:</p>

  <p class="block">- Zerresi yok, diye karşılık verdi.</p>

  <p class="block">Gülerek:</p>

  <p class="block">- O halde, dedim, bir birlik kurabilir, elimizdekilerini, avucumuzdakilerini bir araya getirebiliriz, bunları ikiye boldük mü, eh ne sizde bir şey kalır, ne de bende.</p>

  <p class="block">Zaten benim, benim hiçbir şeyim yok; ama sizin, gençliğiniz var, oda ana sermayedir.</p>

  <p class="block">Görünmeyen yoldaşım bir kere daha çekti içini.</p>

  <p class="block">- Böyle bir başınıza, nasıl pampada dolaşabiliyorsunuz? Bu iş benim gibi içi geçmiş bir serserinin harcıdır ancak.</p>

  <p class="block">- Adı batasıca atların belâsından oldu. Atlar olmasaydı, gazete okuyacağım saate kadar yatağımda yan gelip yatacaktım.</p>

  <p class="block">Söz arkadaşım tuhaf tuhaf:</p>

  <p class="block">- Okumak biliyor musunuz, diye sordu.</p>

  <p class="block">- Yazmak bile bilirim, dedim. Siz bilmiyor musunuz?</p>

  <p class="block">- Ne okumaktan çakıyorum, ne yazmaktan. Şu atların dalgası nasıl şey öyle?</p>

  <p class="block">- At ticaretinde amcama, yardım etmek için gelmiştim Arjantin'e. Şuanda sermayeyi kediye yüklemiş bir adamdır zavallı. Ama ben gördüğün gibi işi devam ettirdim. Evime dönersem, denizcilik yapacağım; at denilen nesnenin gölgesini bile görmiyeceğim artık.</p>

  <p class="block">- Ya!.. Peki ama o zaman gemileri kim çekecek?</p>

  <p class="block">Gülmeğe başladım.</p>

  <p class="block">- Boşver dostum, dedim, ya siz nereden geliyorsunuz?</p>

  <p class="block">Bana ciddi ciddi:</p>

  <p class="block">- Pampadan, diye karşılık verdi, orda doğdum ve hiçbir zaman ordan dışarı çıkmadım.</p>

  <p class="block">- Anlıyorum!.. İçinde yalnız atlar bulunan, doğar doğmaz bir ata bindirildiğinden artık insanın yürümek bile bilmediği, atların yetiştirildiği, atların tımar edildiği, aşıkların at sırtında yavuklularının balkonları altına geldiği bu cehennem azabına uğramış pampada geçirmişsiniz hayatınızın olanca yılını; hiçbir şeyin bir atın üzerinde altında ve arkasında geçmediği bir hayatı nasıl düşünebilirsiniz ki? Tanrı’ya şükürler olsun, işler her yerde böyle yürümez; bu dinine yandığımın hayvanları kaplamazlar bütün dünyayı.</p>

  <p class="block">İhtiyar içini çekti, içini çekmeği pek seviyordu.</p>

  <p class="block">- Aman, dedi, bir goşoya atının uğursuz olduğunu söylemeğe kalkışmayın, canınızı okur valla.</p>

  <p class="block">- Bereket versin goşolar artık pek fazla değiller. Hem sonra, ilkin ben onun hakkından gelirim ya!..</p>

  <p class="block">- Delikanlılar ağır başlı hayvanları seviyormuş meğer. Sanki neden bu kadar nefret ediyorsunuz bunlardan?</p>

  <p class="block">- Demin dedim ya size; başımı belâya soktular benim.</p>

  <p class="block">- Sizi güç durumda bırakan, eminim ki, at ticaretidir, yoksa atlar değil. Artık ticaretten yaka silkin, zavallı hayvanlardan değil. Pampada atlardan yana yakıla söz açmak bir cinayettir. Goşolar ölünce, atlarının da kendilerinin ardından öbür dünyayı boylamalarını isterler. Atları olmadan cennete nasıl gideceklerini düşünüp dururlar çünkü. Bir goşonun ruhu ölüm odasından uçup gidince, kimse görmez onu: Yüce Tanrı ile konuşabilen papaz bile görmez onu; yalnız at görür de bir kişneyişle ruhu selâmlar. Atlar uğursuz hayvanlar değildir. Evlât, atların da sisin ve benim gibi bir ruhu vardır.</p>

  <p class="block">Gülerek:</p>

  <p class="block">- Ama ben dedim, ben goşoların ruhunu görmüyor ve ruhlar odadan tası tarağı toplayıp gidince de kişnemiyorum.</p>

  <p class="block">Ay yükselmişti ve sonsuzluk denizi içinde, çırılçıplak, dümdüz ve pırıl pırıl parlıyordu pampa. Dalların çıtır çıtır ettiklerini işittim ve yoldaşım ayağa kalktı. Ortalık gün gibi aydınlıktı ve size yemin ederim ki muhatabım iki metreden daha ileride değildi. Doğuya yol almadan önce, başını çevirdi de bana:</p>

  <p class="block">- İyi geceler, evlât!.. dedi.</p>

  <p class="block">Ve bu bir at idi.</p>

  <p class="block5">***</p>

  <p class="block">Hayatımda hiç korkmamıştım ve Mendoza'da kahveci yamağı olduğum sıralar başıma gelene gelince, o, duyduğum korku hiç bir şeye benzemez.</p>

  <p class="block">O zamanlar zavallı bir çocuktum, kaderin yerinden, yurdundan uzaklaştırmış olduğu küçük zavallı masum çocuk. Artık Arjantin'de Filip amcamdan da ayrılınca tek başıma, terkedilmiş kalmıştım. Bir köpek gibi sürtüp durmuştum pampada; gece gündüz yürümüş te yürümüş Aconcagua<sup class="calibre2"><sup class="noteref" id="back_note_2"><a class="calibre3" href="../Text/index_split_003.html#note_2" title="2">2</a></sup></sup>’nın yamaçlarına kadar gelmiştim.</p>

  <p class="block">Aconcagua pek yüksek bir dağdır; ömrümde bu kadar yüksek bir dağ görmemiştim. Yamaçlarının eteğine vardığımda vakit hayli geçti ama doruğu iyice görüyordum, O zamanlar zavallı bir çocuktum ve henüz gazetelere yazı yazmıyordum. Ama bugün, gazetelere yazı yazıyor ve yeryüzünün bütün tepelerinin gerçek yüksekliklerini biliyorum. O sıralar ise, Aconcagua'nın 6845 metre olduğunu da bilmiyordum. Birden canım dağın yüksekliğini öğrenmek istedi ve Tanrı bu işte benden yardımını esirgemedi, çünkü o saat içinde gün görmüş geçinmiş bir adamın süt kaynattığı yıkıntı halinde bir ev gördüm. Yaşlı adama Aconcagua'nın yüksekliğini sordum, adam cevabı verdi, karşılığında da benden 20 pesos istedi. Ayrıca beni, Uspallata'dan<sup class="calibre2"><sup class="noteref" id="back_note_3"><a class="calibre3" href="../Text/index_split_004.html#note_3" title="3">3</a></sup></sup> geçmeksizin, Şili'ye varmamı sağlayan küçük bir keçi yoluna kadar bana arkadaşlık etti.</p>

  <p class="block">Bu pek zeki bir pinponlu ve sütünün başına dönmeden önce, bana 20 pesosu geri verdi. Hayat tecrübesi olan insanlar işleri tez anlarlar ve bilirler ki olanca sevgiden uzak bir çocuk, tabancasındaki altı kurşundan birini, bütün serveti olan 20 pesos için seve seve harcar.</p>

  <p class="block">Trenle San Felip'e<sup class="calibre2"><sup class="noteref" id="back_note_4"><a class="calibre3" href="../Text/index_split_005.html#note_4" title="4">4</a></sup></sup> geldim ve bu geliş mucizevi bir tesadüfle oldu. Durmaksızın altı saat yol tepmiş olduktan sonra, saat hemen hemen sabahın İkisi olduğu için soğuğu duymaya başlamıştım. Bu yüzden bir kaç ince dal toplamış ve ateş yakmıştım. Bir yük treninin kondüktörü, raylar ortasında bir ışık görünce, sebebini anlamak için treni durdurmuştu.</p>

  <p class="block">O zaman içimden:</p>

  <p class="block">- Haydi, dedim, trenin tam keyif çatacağım çalılık yerde durmasını Tanrı istedi. Faydalan bundan.</p>

  <p class="block">Ve usulca bir vagonun içine süzülüverdim. San Felip'e vardığımda, henüz akşam oluyordu; bir ot ambarı bulup küfeyi devirdim orada.</p>

  <p class="block">Sabah olur olmaz, gene yola düzüldüm; hangi cehenneme gittiğimi bilmiyordum ama, bereket bir arabaya rastladım.</p>

  <p class="block">- Nereye gidiyorsunuz? dedim.</p>

  <p class="block">- Uzun etme de atla, dedi arabacı.</p>

  <p class="block">- İyi öyleyse, dedim; binelim bakalım.</p>

  <p class="block">Arabada koca bir sandık vardı ama atlar güçlü idi ve gün boyunca hayli yol aldık. Ertesi sabah gene yola koyulduk ve gün batarken, Pasifik'i gördük. Sandığı bir vapurun durduğu küçük bir koya kadar taşıyarak arabacıya yardım ettim. Sandık gemiye alınmış oldu.</p>

  <p class="block">Geminin kaptanı:</p>

  <p class="block">- Bir bit yeniği yok ya? diye sordu.</p>

  <p class="block">Arabacı:</p>

  <p class="block">- Yok, dedi.</p>

  <p class="block">Kaptan sandığı açtırdı. Sandıkta karga tulumba edilmiş ve ağzı bağlanmış bir adam vardı. Yolculuk herifi sarsmıştı; bununla birlikte, bağ çözülüp de bir yudum su içer içmez, herifçioğlu bağırdı: «Caramba»<sup class="calibre2"><sup class="noteref" id="back_note_5"><a class="calibre3" href="../Text/index_split_006.html#note_5" title="5">5</a></sup></sup>.</p>

  <p class="block">Adamı gene bağladılar.</p>

  <p class="block">Arabacı:</p>

  <p class="block">- İşittiniz mi herifteki sesi? diye sordu. Güzel bir ses bu, en önemli mesele...</p>

  <p class="block">- İki bin, dedi kaptan.</p>

  <p class="block">- İki bin beş yüz, dedi arabacı.</p>

  <p class="block">- Sonuncusundan hiç memnun olmadık, dedi kaptan.</p>

  <p class="block">- Faydalanmasını bilememişsinizdir, dedi öteki. Santiago'ya pek yakın yerdendi.</p>

  <p class="block">- İkibin üç yüz, dedi kaptan. Bir santim bile fazla olmaz. Düşününüz ki sırtında üniforması bile yok.</p>

  <p class="block">Arabacı parayı cebine indirdi ve gemi engine açıla dursun, biz de yeniden kurulduk arabaya.</p>

  <p class="block">Arabacıya:</p>

  <p class="block">- Filippo amca, dedim, galiba o uğursuz günden beri, atlarla uğraşmıyorsun?</p>

  <p class="block">- Hayır, dedi. Şimdi savaş ganimetleriyle geçimimi sağlıyorum. Meksikalılara generaller satıyorum. Meksika'da her yıl hemen hemen üç, dört savaş olur da generallerin köküne kibrit suyu ekilir. Burada, Şili'de, durum tersine savaş filân olmaz ve generaller sinekler kadar boldur. Yorucu bir iş yaptığım ama, sonunda iyi para bırakıyor. Üstelik, rahat eder insanın içi. Yüce Tanrı, Meksikalılara generaller satmağı hiç menetmemiştir, değil mi? Sen Kutsal Kitapta hiç böyle birşey okudun mu?</p>

  <p class="block">Kutsal Kitap'da Şili'li generaller üzerinde hiçbir baba rastlamadığımı söyledim; amcamın yüreğine su serpildi.</p>

  <p class="block">- Kalkıp bir terziye elbiseler dikmeğe, ya da bir goşoyu atları tımar etmeğe götürsem, ayıp bir iş mi yaparım acaba? Yooo. O halde, generalleri savaş yapmağa sürüklemek ne diye ayıp olsun ki? Terziler elbise dikmek, goşolar at yetiştirmek, generaller de savaş yapmak için yaratılmışlardır. Kutsal Kitap da öyle demez mi?</p>

  <p class="block">Acı acı:</p>

  <p class="block">- Hayır, dedim, demez. İçten içe üzüntüye düşmüş amcam:</p>

  <p class="block">- Yazık doğrusu, dedi. Ama her kulun alnının teri ile ekmeğini kazanmağa hakkı olduğu pekâlâ yazılmıştır.</p>

  <p class="block">- Orası öyle, dedim, Tanrı'nın bir buyruğu bu; ama Şilili bir generalin Meksika'da da...</p>

  <p class="block">- Bana İncil'de hepimizin kardeş olduğumuzun yazılmadığını mı söyliyeceksin yoksa?</p>

  <p class="block">Doğrusu bu sefer anlamamıştım.</p>

  <p class="block">- Yazıyor, tamam, dedim, hepimiz gerçekten kardeşiz. Ama, sen yalnız Meksikalılara generaller bulup, onlara iyilik ederken, Şilililere kötülük ediyorsun, onlar da bizim kardeşlerimiz değil mi?</p>

  <p class="block">Amcam atları durdurdu ve acır gibi yüzüme baktı.</p>

  <p class="block">- Kutsal metinleri yorumlayacak kafam var benim. İnsanlar arasında ayrılık gözetmiyorum, dedi. Onlara da at satıyorum.</p>

  <p class="block5">***</p>

  <p class="block">Amcamla, birbiriyle vuruşma halinde olan iki memlekete savaş gereçleri satma yolunda iş gördüm. Ama bunun hikâyemizle hiç bir ilgisi yoktur, size anlatmak istediğim olay, generaller satarken değil de, Mendoza'da kahveci yamağı olduğum sırada başıma geldi.</p>

  <p class="block">Filippo amcam gözüpek bir insandı: kibar, işinde sıkı, mesleğine dört elle bağlı bir adamdı; ne yazık ki, uluslararası karışıklıklar üzerindeki bilgisizliği de yenir yutulur soydan değildi. İşte böyle bir seferinde, Santiago geçidinde, Meksika'ya bir İngiliz generali sattı ki bu büyük bir kargaşalığa sebep oldu ve zırhlıların Valoaraiso hükümet konağına 381 liklerini doğrulttukları görüldü.</p>

  <p class="block">Amcam bir kere daha soluk soluğa tabanları yağlamak zorunda kaldı; ben de bir kere daha, tek başıma kalıp terkedilmiş oldum. O zamanlar zavallı, hepten masum, gönlü saf bir çocuktum: koca Şili'li generalleri tek başıma ökseye düşürmeğe kalkabilir miydim?</p>

  <p class="block">Başka bir iş aradım; namuslu oldu mu her iş tatlıdır. Berber çırağı oldum, sonra demiryolu işçisi oldum; ama çocukluğumdan beri, ancak bağımsız olunca işlek bir zekâ göstermişimdir. Bunun içindir ki benim olan bir işte çalışmak için, ayakkabı boyacısı oldum. Bu gibi bir işte yatırım masrafları hiçdir; müşteriyi oturtmak için açılıp - kapanır bir iskemle, müşterinin ayağını koydurmak için bir ayaklık, iki fırça, bir paçavra, bir kara boya kutusu ve at elde etmek gerekir.</p>

  <p class="block">O zamanlar, topu topu masum bir çocuktum, dünyadan habersiz zavallı bir çocuktum ama, hemen anladım ki boyacılık işinde asıl gereç at idi. Bir avuç boyacı yükünü tutmuşsa, bu atın önemini anlamış oldukları içindir. Boyacı milleti çoğunlukla goşolar gibi mankafadırlar. Bir sokağın başına yerleşirler ve beklerler ki Tanrı fırçalarının altına ayakkabılar yerleştirsin. Tanrı'nın ise bin tarakta bezi vardır - ben bu dalgayı da çabucak anladım. Boyacılıkta yükünü tutmak için, kafanın işlemesi ve at gerekir; daracık bir yerde su yolları tıkandı mı, sokağın hemen çamur denizine döneceğini ve ansızın meydana gelen çukurun civarında birden bitiveren boyacıların da iyi işler kıvıracağını anlamak için de zekâ gerekir; bir çırpıda oralardan toz olmak için de at.</p>

  <p class="block">İtiraf ederim ki ilkten işim pek tıkırında gitmedi; ama bunda benim suçum yoktu; rıhtıma yakın bir sokağa gitmiştim ve ilk müşterim güç belâ karaya ayak basan Kanadalı bir denizci olmuştu.</p>

  <p class="block">Ancak zavallı bir çocuktum ve dünyanın kaç bucak olduğunu anlamaktan yoksundum. Kanadalı denizcilerin boyacılar karşısındaki tutumlarım bilmiyordum. Kanadalı denizci açılıp - kapanır iskemleye kurulur, boyacı ayakkabılarım parlatsın diye, keyifle bekler, işi bitince de ayağını boyacının alnına dayar ve ve zevkten kasılarak boyacıyı sırt üstü yere serer. Bundan sonra, ellerini kemerine geçirerek, pantalonunu da çekerek, basıp gider.</p>

  <p class="block">Ben ise, bunu pek anlamayan bir çocuktum ve denizcinin ayakkabısını alnıma yer yemez, arkaya düşmemek için ilk davranışım bir hamle yapmak oldu; bu hamle tabancanın tetiğine asılmam demekti. Eh ne de olsa, atımın da bana bu konuda yardımı dokundu.</p>

  <p class="block5">***</p>

  <p class="block">Ama benim anlatmak istediğim olay Valparaiso'da<sup class="calibre2"><sup class="noteref" id="back_note_6"><a class="calibre3" href="../Text/index_split_007.html#note_6" title="6">6</a></sup></sup> boyacılık ederken başıma gelmedi; Valparaiso masalı hepten başkadır.</p>

  <p class="block">İşim yolunda gidiyordu ve aklıma esince, kimi doğuya ve kimi sefer de batıya gidip yerleşerek, güzel güzel çalışıyordum.</p>

  <p class="block">Bir öğleden sonra Cabecita sokağının köşesine yerleşmiştim, tam burada bir su akıntısı vardı, derken gözlüklü ve sivri sakallı biri gelip açılır -kapanır iskemleme oturdu. Pek çenesi düşük bir adamdı. Hiç bu kadar geveze bir insan görmemiştim. Bana zamanın git gide kötüleştiğinden ve bu günahkâr günlerde Valparaiso'da geçen uğursuz şeylerden söz açtı. Bir yığın meraklı şeyler anlattı.</p>

  <p class="block">Geveze adam bana:</p>

  <p class="block">- Çok uyanık olmalı, dedi, burada, Valparaiso'da pek kötü şeyler oluyor. Zaten gazeteleri okumak yeter. Söz gelişi adı bilinmeyen şu adam; iyi dümenler çeviriyormuş!. Okudunuz değil mi evlât?</p>

  <p class="block">- Hayır, okumadım, dedim.</p>

  <p class="block">- Aman evlâdım, dünyadan haberin yok. Baksana herif kalkmış, karısının aniden hastalandığını haber veren bir pusula götürmüş berbere. Berberde bir telâş. Dükkânda başka kimse de yok. Adam, «hemen koşup gidin» demiş, «siz dönene kadar, ne yapalım, ben bekler dükkâna göz kulak olurum». Tek başına kalınca, sırtına beyaz gömleği geçirmiş ve müşteri beklemiş. Derken içeri bir adam damlamış, bizimki müşterinin suratını sabunlamış ve tıraşa başlamış. Usturanın ucu tam müşterinin gırtlağına dayanınca, bizimki nazikâne bir şekilde cüzdanın kendisine vermesini aksi halde başsız kalma ihtimali olduğunu hatırlatmış. Cüzdan böylece sahip değiştirmiş, sonra da müşterinin ağzını sabunla doldurup paşa paşa çekip gitmiş. Başka bir sefer de, trene biniyor, başına bir kontrol şapkası geçiriyor ve kontrol bahanesiyle yolcuların tekmil biletlerini istiyor, ilk istasyonda, şapkasız iniyor, bir gün önce göndermiş olduğu atı baga'dan alıyor, gene Valparaiso'ya dönüp garın önünde dolaşmağa başlıyor ve böylelikle bütün biletleri bir bir okutuyor.</p>

  <p class="block">- Vay anasını, dedim, malın gözüymüş.</p>

  <p class="block">- Evet, malın gözü, dedi. Doğrusu merak uyandırıcı bir adam! Hem biliyor musun, bu sıralarda ne halt karıştırmış diyorlar?</p>

  <p class="block">- Bilmiyorum bayım.</p>

  <p class="block">- Şimdi, gene küçük bir dolap çevirmeğe kalkmış. Bir su arkı gözüne kestiriyor, onu açıyor, bir sokağın yarısını sular içinde bırakıyor ve bir yolcunun çamura batmasını bekleyerek geçitlere yerleşiyor da müşteriye: «Hani ya, boyacı, boyayalım beyim!» diyormuş.</p>

  <p class="block">Şaşkınlıklar içinde kalarak:</p>

  <p class="block">- Böylelikle de paraları kırabiliyor ha!., dedim.</p>

  <p class="block">- Hem de tomarla, çünkü fırsatını bulunca müşterinin ayaklarını tutuyor ve adamı alaşağı ediyormuş; tabii ayakkabılar da elinde kalıyor, bunun üzerine atına atlayıp, ayakkabılarla birlikte sırra kadem basıyormuş. Uğurlar ola!...</p>

  <p class="block">- Harikulade!... dedim.</p>

  <p class="block">Sonra fırçayı elimden bıraktım ve hemen ayağa kalkıp küçük adamın asıldım ayaklarına. Her zamanki gibi pabuçlar elimde kaldı ama gördüğüm şey bana fırçalarımı ve müşterimi öylece bıraktırdı; dona kalmış bir vaziyette zor atladım bizim Düldül'e: müşterimin ayakları keçi ayağıydı.</p>

  <p class="block">Ben o zamanlar yalnız zavallı bir çocuktum.</p>

  <p class="block5">***</p>

  <p class="block">Korkuyu bir kere daha tattım; ama bu macera Mendoza haydudu ile ilgili değildi. Şili hâtıralarını bir yana bırakmalı ve hemen bu macerayı anlatmak için Arjantin'e dönmeliyim.</p>

  <p class="block">O sıralar ben çiftlik deresinde birbiri peşinden yüzen, ve alınyazısının bilinmez okyanusların delişmen sularına sürüklediği, minik yirmiüç balıktan biri, o zavallı çocuktum. Amcam beni Valparaiso'da bırakmıştı ve ben de bundan sonra Arjantin'e dönmüş ve Buenos Ayres'e geçmiştim.</p>

  <p class="block">Bu pek belâlı bir yolculuk oldu; hatırlarım, Villa Mercedes durağında, tekerleklere çekiçler vura vura yol boyunca ilerleyen bir demiryolu işçisi beni, Mendoza ile Saint - Louis arasında kıç vagon altında büzüldüğüm yerden dehlemeğe zorlayarak, uğursuz çekici ile kafama vurmuştu. Çocuklara mide bulandırıcı örnekler vermekten daha şapşalca hiçbir şey yoktur.. Çocuklar, hayatın dikenli yollarında kılavuzları saydıkları için, yetişkinlerin yaptıkları her şeyi taklit etmeğe can atarlar. Kafama bir çekiç yedikten sonra kalkıp hemcinsimin başına demirden bir şey indirmeğe karar vermiş olmam sanırım kimsecikleri şaşırtmaz. Sırf bunun içindir ki tutup tabancamın namlusunu demiryolu işçisinin alnına dayadım. O zamanlar zavallı bir çocuktum; ayakkabımın tabanı delinmişti, elbiselerim param parça; hiç şüphesiz çocuk, çalmanın iyi bir şey olmadığım bilmek zorundadır, ben de bunu biliyordum, biliyordum ama, karşımda düzgün björ ceket, bir çift yeni pantalon, iki sağlam çizme ve fiyakalı bir şapka görünce, üstümü başımı tahkim için bunları yürüttüğümü söylersem, acaba beni namussuzlukla mı suçlandırırlar?</p>

  <p class="block">Bazan insana zorla bulaşırlar. Andavallının biri kalkıp da, demir yolu işçisi kılığına girmiş bir çocuğun, bir yük vagonu altında yolculuk etmesini rezilce bulur ve daha kötüsü-bağırıp, çağırmağa başlamaz mı!.. Bereket ki iş, Buenos Ayres'ten bir kaç kilometre uzakta, dört yanı çayırlık bir durakta olmuştu. Bu gibi durumlarda, tabanları yağlayıp son hızla koşmak ve ata atlayıp karanlığa karışmak evlâdır; ancak böyle paçayı kurtarır insan.</p>

  <p class="block">Akşam karanlığında pampadan daha hüzünlü hiçbir yer yoktur: Yalnızlık artık sonsuz boyutlara erişir ve bu ot denizinden kurtulmak imkânsızmış gibi görünür. İnsan zaman zaman ayağının altında bir at iskeletinin kuru kemiklerinin takırdadığını duyar da içinden şunları geçirir: «Belki de, altı aya varmaz, bir goşo da benim iskeletimin ayaklarının altında işte böylece takır takır ettiğini işitir».</p>

  <p class="block">Bir yarım saat yürüdükten sonra Tanrı, yoluma bir canlı çıkararak yaşama sevincimi yeniden kazanmamı sağladı. Bu, kulübesinin önünde oturtmuş, gitar çalan genç bir goşo idi. Beni demiryolu işçisi kılığında görünce, alaylı alaylı trenimi mi yitirdiğimi sordu. Goşolar olağanüstü şapşal insanlardır; karşımdakiyse, bunların en sinir bozucusu idi. Alaylı Alaylı bana o soruyu sorduktan sonra kayıtsızca gitarını çalmasına müsamaha edemedim. Geçirdim ceketimi başına, canavar gibi gitarasının tellerini kopardım ve bir goşa atı, bir goşa kadar enayi olduğundan, gene yayan yapıldak düştük yola... Eşek denilen mahlûkun kafası öylesine işler ki değme bir at hiçbir zaman böyle bir düşünce seviyesine erişemez. Başı boş kaldığında at kaçmağa kalkar da, eşek gene sakin sakin otlamağa devam eder, at ona niçin kaçmağa çalışmadığını sorar. Bizimki de şu karşılığı verir; Sanıyor musun ki, kaçmakla adam sahibinden kurtulur? Ondan kurtuldum sanırsın, bir başkasının eline düşersin. Daima bir sahibi olur bu at, eşek milletinin... Ne diye kaçıp da bilmediğim, tanımadığım bir insanın eline düşeyim? Huyunu suyunu bildiğim sahibimin yanında kalırım, daha iyi. Pampanın şu hödük atları ömürlerinde böyle bir söz edemezler. Onun içindir ki rastladığım başı boş bir eşek, ben üstüne atlamaya çalışınca sadece art ayaklarını kaldırıp beni sırtüstü yere düşürmekle kalmadı, peşinden yetişemiyeceğim bir hızla kaçıp kurtulmayı da becerdi.</p>

  <p class="block">Gece bastırıyordu; doğuya doğru, ot silsilesi içinde, Buenos Ayres'in ilk ışıklarının titredikleri görülüyordu. Ortalık soğumaya yüz tuttu, sırtıma geçirecek birşey aradım. Ben o zamanlar ceketsiz ve şapkasız zavallı bir çocuktum. Yol üstünde bulunan bir şeyin onu bulanın malı olmadığını biliyordum ama yolda daha bir kaç günlük bir buzağı buldum. Buzağıyı omuzladım diye, benim ahlâki ilkelerimin sağlamlığından ille de kuşkuya düşmek mi gerekir? Buzağı sevimli ve güzeldi, sahipsizdi ve şefkate ihtiyacı vardı.</p>

  <p class="block">Anlatmak istediğim olay Mendoza'da kahveci yamağı olduğum sıra başıma geldi, yoksa küçük buzağımın Meksika tarihinde yer alan macerası değildi anlatmak istediğim.</p>

  <p class="block">Buenos-Ayres'e vardığımda henüz akşam oluyordu. Karanlık şehre varmıştım ki tam bu anda omuzlarımdaki buzağının izahını kendisine anlatmamı isteyen ciğeri bozuk bir herife rastladım. Herif işe adamakıllı merak sarmıştı anlaşılan, peşime takıldı.</p>

  <p class="block">Omuzlarımda bir buzağı olduğu halde, ondan daha hızlı yürüyordum. Böylece alçak bir kapının bulunduğu küçük bir meydana kadar koştum. İçeri daldım, bir merdiven gördüm, tırmandım, bir Sahanlığa vardım, bir başka merdiven gördüm, gene tırmandım, bir başka sahanlığa geldim ve bu işte böylece sürüp gitti. Beşinci sahanlık dardı ama pek havadar bir yerdi. Altımda, Buenos-Ayres tabak gibi uzanıyordu. Üstümde çanlar asılı idi; bundan anladım ki bir çan kulesine gelmiştim. Çanlar altında uyudum ve ertesi gün öğle sularında çanların sesiyle uyandım, buzağı melil melil yüzüme bakıyordu.</p>

  <p class="block">Buenos-Ayres'de uzun zaman kaldım ve Tanrı bereketli ülkede nasibimi benden esirgemedi. Epey pesos kazandım ve Santa-Maria çan kulesini de bırakmadım. Sabah karanlığı çıkıyor ve ancak akşam dönüyordum. Buzağıma süt, yumurta, şu bu, çikolata ve su ibriği taşıyordum. Kendime kuş tüyünden bir yatak yapmıştım ve birikmiş paracıklarımı onun içinde saklıyordum. Yer baştan başa tahta idi; çanları çalmak için öğleye doğru bir zangoç koşa koşa geliyordu; hiç bir zaman kimse benim kata kadar çıkmıyordu. O zamanlar yufka yürekli bir çocuktum ve çan kulesinin son katında beni bekleyen gözüpek buzağıcığımı düşününce gözlerim dolu dolu oluyordu. Onu bir evlât gibi seviyor bağrıma basıyordum.</p>

  <p class="block">Buenos-Ayres'te hayli uzun zaman kaldım. İşlerim tıkırında gidiyordu. Bir gün öğleden sonra sebepsiz bir iç sıkıntısıyla her zamankinden daha erken döndüm ve ortalığı insanla dolu gördüm; herifler bağırışıp duruyorlardı.</p>

  <p class="block">Bu Allahın kahrı buzağı sanki ne demeye çan kulesinin mazgal demirlerine yanaşmıştı? ön ayaklarını dışarıya çıkarmış keyifli keyifli bakıyordu. Bütün sevgime rağmen eşek sudan gelinceye kadar onu pataklamayı nasıl istedim bilseniz. Kalabalık bağırıyordu: «Çan kulesinde bir inek var!» Evet dikkat edilmedi mi dişi bir buzağı, iki yıl içinde, bir inek olur çıkar ve insanlar da bir ineğin merdivenleri nasıl tırmanabildiğine ya da el kadar geniş bir merdiven kapağından nasıl geçebildiğine akıl sır erdiremediklerinden işin içinde esrarengiz şeyler ararlar.</p>

  <p class="block">Tartışma alçak sesle oluyordu. Sonunda, kalabalığın en babayiğiti, elde kutsal bir kova, çan kulesinin son katına kadar tırmandı Burada, yatak, bir kaç tane saat, altın zincir, gümüş tabaka, banka senetleri filân buldu. Bunu kalabalığa bildirdi, artık millet suçlunun ulu Tanrı'nın yardımı ile ineğe kalbolduğuna karar verdi. Doğrusu, iki yıldır ne idüğü belirsiz bir herif şehri haraca kesiyordu. Gönlü temiz kişiler buna mim koyarak: «işte cezasını buldu» dediler.</p>

  <p class="block">O zamanlar zavallı bir çocuktum ve Arjantin'in en masum ineği olmakla birlikte milletin suçlu diye üzerine çullandığı hayvanıma olduğu kadar, uçup gitmiş paracıklarıma da gözyaşı dökmeğe başladım.</p>

  <p class="block">İneği merdiven kapaklarından geçirmek insanın harcı olmadığı için sivri akıllının biri hayvanı oracıkta boğazlamak gerektiğini ileri sürdü. Ama bir ses: «Kanunsuzluktur bu!» diye bağırdı, «madem inekleşmiş bir adamdır bu, dâvasına bakılmadan cezalandırılamaz».</p>

  <p class="block">Bu sözü işitince, usul usul ordan sıvıştım ve ineği halatla ustalıklı bir şekilde aşağıya indirdiklerini uzaktan görerek içim rahat etti. Dünyadan habersiz yaratığın başına ne geldi? Sonunda mezbahaneyi mi boyladı yoksa kodesi mi? öğrenemedim.</p>

  <p class="block5">***</p>

  <p class="block">Haydut hikâyesi Mendoza'da kahveci çırağı iken başıma geldi: İneğin acıklı masalı, başımı alıp uzaklara, Orizaba'da<sup class="calibre2"><sup class="noteref" id="back_note_7"><a class="calibre3" href="../Text/index_split_008.html#note_7" title="7">7</a></sup></sup> bir çitin yanına kadar gittiğimi izah eder sanırım. Çitin öte yanında bir dana, küçük bir domuz ve bir tavuk vardı ve ben içlerinden birini seçmek zorunda kalınca, tavuğu tercih ettim. Dana, domuz tavuk başka başka barınaklardaydı. Tavuk başıma iş çıkardı benim. Aralıklı latalardan yapılmış ve çatısız koca bir kümesi olacağı yer de, iyice örülü ve her tarafı kapalı bir kümesi vardı, Biçare tavuğu muhkem kümesinden çıkarmayı başardım ama arası pek geçmeden, kapı gibi köylünün biri gelip bana davranışımı beğenmediğini söyledi. İnsan özgürlüğü yolunda savaşırken, damdan düşercesine inandırıcı sözler söyler.</p>

  <p class="block">O zamanlar Ulu Tanrı'nın zavallı bir kulu idim ve iki sözü bir araya getirmeyi beceremezdim; ama özgürlük savaşına atılınca, köylülerin en belâlısı olsa bile arkasını dönmeden çekip gitmesini, yoksa alnının orta yerinde altı kurşun yarası açılmasının imkân dahilinde olduğunu söyleyecek çene gücünü kendimde buldum.</p>

  <p class="block">Ama Chichita, azat olmuş tavuk, bana uğurlu gelmedi; bunun hikâyesini öğrenmek isteyen, beni Vera Cruz'a<sup class="calibre2"><sup class="noteref" id="back_note_8"><a class="calibre3" href="../Text/index_split_009.html#note_8" title="8">8</a></sup></sup> kadar takib etsin; çünkü o zamanlar artık Arjantin'de değildim ve mucize kabilinden geldiğim Meksika'da idim.</p>

  <p class="block">Martin Garcia'nın kaptanı beni bir kurtarma sandalının muşambası altında yakalayınca, kendimi kalkıp denize atmasaydım ve yüze yüze, pek yakındaki kıyıya çıkmasaydım, doğrusu, Vera Cruz limanını, hiç bir zaman ebediyen tanıyamıyacaktım. Üstelik de çulu düzmüş olarak Meksika'daydım.</p>

  <p class="block">Ulu Tanrı istememiş olsaydı, adem babanınkine yakın kıyafetle denize atıldıktan sonra küçük bir kumsala varabilir miydim? Ve rahat rahat, açıktan gelen bir yüzücü gibi, kumda soluğumu tutarak göz ucuyla bir kulübe arayabilir miydim? Az sonra da, adı geçen kulübeden giyinik olarak çıkabilir miydim?</p>

  <p class="block">Sanmam.</p>

  <p class="block5">***</p>

  <p class="block">O zamanlar zavallı bir toy, kaderin oyuncağı olmuş ve Okyanusların azgın sularına atılmış, sonra gene Meksika toprağında karaya vurmuş küçük bir balıktım.</p>

  <p class="block">Yüksek yaylada tozup durdum; şehirlerde, gizli işler dönüyordu. 0 zamanlar Meksikalılar cihanda barışı sağlamışlardı ama, yurtlarındaki barış için pek öyle denemezdi. Karşılıklı ihtilâller yapılıyordu boyuna. O tarihlerde Meksikalıların birbirine düşman olması ve benim ise tek düşmanımın bulunmaması doğrusu ne kadar merak uyandırıcıdır!..</p>

  <p class="block">Bir it gibi sürtüp durdum ve günün birinde kendimi St. Louis'de buldum. O gün alışveriş günü idi, güneşten ve işten şapşallaşmış Yerlilerin aralarına ustaca sokuldum. Birden adamın biri ile üzeri saman yüklü bir arabanın çıkageldiğini gördüm. Araba, birine arabacının kurulduğu, iki at tarafından çekiliyordu. Arabacı tam yanımda durdu benden atlara gözkulak olmamı rica etti. Yerli'nin biri yüke bir baktı ve omuzlarım silkti, derken beyazlar giymiş, başında kocaman panama şapkasıyla, sağ elinde bir şemsiye ve sol elinde de bir yelpaze bulunan efendinin biri de yüke göz attı, üstelik kayıtsız davranmadı.</p>

  <p class="block">Arabanın sahibi hemen:</p>

  <p class="block">- Beyim, dedi, kuru ota ihtiyacınız yok mu? Adam karşılık vermedi.</p>

  <p class="block">- Bey, dedi arabanın sahibi, beni dinleyiniz. Paraya ihtiyacım var; kuru otu satın almazsanız, bari arabayı satın alın; kuru ot, pazardan daha düşük fiyata.</p>

  <p class="block">Beyazlar giymiş bay, yüke alıcı gözle baktı ve araba sahibi hemen yere değen sarı saçağı kaldırdı. Tekerleklere parmakları ile tık tık vurarak:</p>

  <p class="block">- İyi maldır, dedi. İhtiyacım var paraya, onun için düşük fiyata satıyorum.</p>

  <p class="block">Kelli felli bay bir kâğıda bir adres karaladı:</p>

  <p class="block">- Arabayı evime götürüp boşaltın, ben bakarım sonra; evet, sonra görüşürüz, adet böyledir, dedi.</p>

  <p class="block">Araba sahibi bana, yükü boşaltmağa yardım etmek şartıyla yanına katılabileceğimi söyledi. Günlük güneşlik bir avluya vardık. Değerli bay gene orada idi ve bizi bekliyordu. Kuru otu boşaltmakta arabacıya yardım ettim; alıcı mala gene inceden inceye baktı ve sonunda bir değer biçti. Arabacı karşı fiyat ileri sürdü ama, işi pek fazla uzatmadan anlaştılar. Sonra avludan çıktık her birimiz bir ata bindik; kaşla göz arasında St. Louis'den toz olduk ve ancak o zaman hayvanlarımıza bir soluk aldırabildik.</p>

  <p class="block">- Filippo amca, dedim, uzun zamandır mı top ticareti yapıyordun böyle?</p>

  <p class="block">- Topçu çavuşluğundan beri, dedi.</p>

  <p class="block">- Ya! Peki hangi partidensin? General Garcia'nın kinden mi yoksa General Zyrillo'nunkinden mi?</p>

  <p class="block">- Her ikisinden de; düne kadar, General Garcia'nın onikinci bataryasındandım. Bugün General Zyrillo'nun hesabına iş çevrilir. Bundan sonra Zyrillo'nun onikinci bataryasına geçecek ve General Garcia adına Hidalgo'ya para devredeceğim ve General Garcia'nın onüçüncü bataryasına kapağı atacağım; sonra Zyrillo'nun onuçüncü bataryasına geçeceğim, senin anlıyacağın bir o yana, bir bu yana.</p>

  <p class="block">- Daha çok batarya var mı?</p>

  <p class="block">Filippo amca bana;</p>

  <p class="block">- Her iki tarafta da daha altı batarya var, dedi ve, atını durdurarak yüzüme baktı:</p>

  <p class="block">- Sen, diye devam etti, hiç Tanrı'nın insanlara bir partinin 75 topunu öbürüne ve öbürüninkini de buna aktarmağa izin verdiğini Kutsal Kitap'ta okumadın mı?</p>

  <p class="block">O zamanlar ancak zavallı bir çocuktum ve gazetelere yazı yazmağı aklımın ucundan bile geçirmiyordum ama, Kutsal Kitab'ı okuyor ve ezberliyordum.</p>

  <p class="block">- Okumadım, dedim; okumadım; Ulu Tanrı hiç bir yerde toplar üzerine en ufak bir ima da bile bulunmuyor.</p>

  <p class="block">Amcam:</p>

  <p class="block">- Tanrıyla arası iyi olanın kulla da işi iyi gider. Aldırma sen!., dedi, atlarımızı yeniden hızlandırdık.</p>

  <p class="block">Sözünü etmek istediğim macera Mendoza'da kahveci çırağı olduğum sıralar başıma geldi, yoksa Filippo amcam ile savaş üzerinde dolap çevirdiğimde değil.</p>

  <p class="block">Evet, Filippo amcam beni çabuk başından savdı ama, bunda yerden göğe kadar hakkı vardı: Zyrillo'nun bir topunu dikkatsizlikten olacak, Zyrilloculara okuturken, kaçmak zorunda kalmıştı.</p>

  <p class="block">İşte o sıralar Chichita'yı hani şu azat olmuş tavuğu bir başına bırakmıştım ve yeme içme ile birlikte 90 pesosa, kiralanan, alelade bir tavanarasına saklanmak zorunda kalmıştım. Böylelikle Zyrillo'nun adamlarının eline düşmemem mümkün oldu, günlerimi tavuğuma tek ayak üzerinde yürümeyi, sıçramayı ve daha başka hünerleri öğretmekle geçirdim. İki general de gözden düşünce, inimden çıktım ve gidip bir sirke kapılandım. Benim gibi zavallı bir çocuk daha başka ne yapabilirdi?</p>

  <p class="block">Atları, filleri, sakallı kadını, akrobatları, balerinleri, hokkabazları ile pek ün salmış bu sirkin adı dillerde dolaşıyordu ve millet içeri girmek için birbirini yiyordu. Numaram, ön sıralardan bir yere üç pesos bayılabilen burjuvaları pek hoşnut ediyordu, ötekiler tavuğu göremiyorlardı ama hemen alkış tutma gibi bir illetleri vardı. Numaralarım bittikten sonra, Chichita'yı kollarıma alıyor ve ön sıraların arasına dalıyordum; ağzı iki karış açık kalan seyirciler bir metelik çıkarıyorlardı; Chichita parayı gagası ile kaptığı gibi cebime indiriyordu; kibar ve pek takdir toplayan bir manzara idi bu. Ama, bir akşam, kızılca kıyamet koptu ve Chichita'yı artık ebediyen kaybettim. Kadının biri yaygarayı basınca millet çil yavrusu gibi kaçışmağa başladı. Bu önemli birinin karısı olmalıydı, çünkü o saat jandarmalar damladı ve erkekleri dışarıya dehlemeğe kalktılar. Artık ortalık birbirine girmişti ve biz de birbirimize girdik; seksen kişi kadardı jandarmalar ve «yuh olsun size» diye bir yaygara kopardılar. Böyle olduğu halde pırlantayı bulamadılar. Kadın bunu bir altın zincire takıp taşıyormuş. Biri zinciri koparmış ve pırlanta da yok olmuştu. İki bin pesos edermiş. İşte bu civcivli anda bizim Chichita ölümün yolunu tuttu. Ben ise o sıralar ancak Tanrı'nın kendisine sunduğu şeyle estek-köstek yuvarlanıp giden zavallı bir çocuktum ve bunun acısına dayanamazdı yüreğim; ama, biçare Chichita ölmüşse, bu biraz da benim suçumdan ileri geliyordu şüphesiz. Sirk numaramızı tamamladıktan sonra, kalkıp ne diye, Chichita'ya bu belâlı pırlantayı yutturmuştum?</p>

  <p class="block">Bir çocuktum ve çocukların da olayların akışını beklemeğe pek sabırları yoktur. İşte böylece, daha o akşam, Chichita hayatın nimetlerini terk etti.</p>

  <p class="block">Bunca felâketin sebebi olan o uğursuz pırlantayı, Chichita'nın midesinin bir köşesinde buldum ve elimden başka bir şey gelmediği için, Chichita'yı kebab edip yedim; ama bu zehir oldu bana, yemin ederim.</p>

  <p class="block5">***</p>

  <p class="block">Eski çocukluk günlerimin hatıralarına daldım da, Bay Duble'nin durumunu daha iyi anlatacak, başımdan geçmiş bir hâdiseyi nakletmeyi unutuverdim.</p>

  <p class="block">Bu hâdise başıma, Mendoza'da kahveci yamağı olduğum sıra geldi. Allah bilir niçin, kalkıp Meksika'dan Arjantin'e gelmiştim. Flippo amcam beni, bir kere daha ekmişti. O zamanlar, uçsuz bucaksız çayırlarda, yalnız atlar ve goşolar göre göre, yalınayak başıkabak, açlıktan gözü dönmüş, zavallı toy bir çocuk olarak sürtüp duruyordum ki, sonunda bir medeniyet ışığı gördüm: demiryolu. Raylar arasında dolaşmağa başladım ama bir saat içinde bir tek kula rastlamadım. Derken, sonunda, bir dönemecin ötesinde bir insan kalabalığı gördüm; yolda bir yığın işçi çalışıyordu. Sanki otuz altı kişinin işini üzerlerine yüklenmiş gibi anası ağlayan beş zavallı goşo idi bunlar; başlarında da kasketli bir demiryolu çavuşu vardı, bu içime su serpti; demek haydut filân değildi bunlar. Yanlarına vardığımda işlerini bitiliyorlardı. Demiryolu çavuşu valizden kütük defterlerini çıkardı, birşeyler yazdı, sonra herbirine tutup üç pesos verdi. Ana yol ile Rio Rarana arasında demiryolu makasını açtıkları ve bunu yapmakla yüz metrelik bir alan sağladıkları düşünülürse, doğrusu, aldıkları ancak açlıktan nalları diktirtmeyecek bir ücretti. Arjantin'de demiryolları kötü para verir. Buna rağmen, bizim şapşal goşolar, kırallar gibi mutlu, tekerlek şapkalarını çıkarıp memuru selâmladıktan sonra atlarına atlayıp gittiler. Yalnız, çavuş hazretleri bana, buralarda ne sürtüp durduğumu sordu.</p>

  <p class="block">- Toprak herkesindir, dedim, yoksa sırf Arjantin'deki İngiliz demiryollarının değil.</p>

  <p class="block">Dereden tepeden konuşup ettikten sonra çavuş atına atladı ve dolu dizgin gitti. Akşam oluyordu, bir manevra yoluna yorgunluktan leş gibi oturdum ve arası çok geçti geçmedi, bir yük treninin geçtiğini gördüm, yaptığı rüzgâr şapkamı uçurdu. Bir ıslık çalarak, demiryolu makasını değiştirdim ve nedense o anda lokomotiften ayrılan katar bir güzel ana yoldan çıktı ikinci yola girdi Demiryolu memura freni tutuyor ve hızı ayarlıyordu. Makası gene açık bıraktım, nazlı nazlı gelen bir ata atladım ve katarın peşinden gittim. Katar Rio'nun kıyısında yavaşladı. Buraya koca bir sal bağlanmış bulunuyordu. Besbelli ki önceden salın güvertesine usturuplu bir yol döşenmişti, çünkü katar bunun üzerinde güzel güzel kaydı ve zınk diye durdu. Demiryolu memuru vagondan indi, vagonun salın dışına kaymasına engel olmak için tekerlekleri takozla tıkadı, motoru çalıştırttı, demir aldı ve sal akıntıya kapıldı. Rio'nun ortasına geldiğimizde:</p>

  <p class="block">- Güç bir meslek, değil mi Filippo amca? dedim. Dümen tutan amcam:</p>

  <p class="block">- Hayır, dedi, yalnız biraz karışık. Şirket bana epey imkân yaratıyor; şimendiferlerin yol boyunca bıraktıkları her çeşit ray ve traversten faydalanırım, işçilere gelince, bunları bulmakta güçlük çekmiyorum; bu hödük goşolar üç pesosa boşaltma işini görürler. Son vagonu çıkartmak işine gelince, bu da pek zor değildir. Hele bir kere vagon çözülünce kolayca manevra yapar: insan hızı istediği gibi ayarlar ve yol değiştirince çabucak vagonun hızı kesilir. Sonraki sapma yolunu yeniden kapamayı unutmamak lâzım. Yoksa iş güme gider!..</p>

  <p class="block">Gece yarısı, sal küçük bir rıhtıma vardı, burada arabalar ve adamlar durmuş bekliyordu; vagonu boşalttılar; amcamın eline hayli para geçti ve keyfi yerine geldi. Gene sala bindik, artık akıntının ortasına gelince amcam, tekerlekleri tutan o demirden takozları kaldırdı ve vagon yavaş yavaş suya gömüldü.</p>

  <p class="block">- Yüce Tanrı dedi: hiç çalmıyacaksın; ben de çalmıyorum işte, demiryollarında çalışıyorum. Bir sapma yolu kurmak günah mıdır? Sen ki mürekkep yaladın, Tevrat'ta ya da incil'de: «Sapma yolları kurmayacaksın» diye yazıldığını gördün mü?</p>

  <p class="block">Şüphesiz ne Tevrat'da ne de incil'de sapma yollarının kurulmayacağı hakkında hiç bir bahis yoktu. Amcam kafası işler adamdı vesselam!..</p>

  <p class="block5">***</p>

  <p class="block">Anlatmak istediğim olay Arjantin'de iken ve orada kahveci yamağı olarak çalışırken oldu, yoksa Filippo amcamla birlikte demiryollarında iş çevirirken değil, zaten bu iş ancak bir kaç gün sürdü. Bir akşam amcam, sapma yolunu kapamayı unuttu da yüklü bir vagon boyladı Rio'nun dibini. Memurlar yüzme bildikleri için ölen olmadı; gelgelelim kodamanlar meseleye şüpheli gözle baktılar; artık amcam çekip doğuya giderken, bana da batıya gitmemi öğütledi.</p>

  <p class="block">Benim o zamanlar topu topu bir çocuk olduğumu ve aklıma düşte bile, gazetelere yazı yazmak düşüncesi gelmediğini bir kere daha söylemem gerek. Şimdi ise, durum öyle değil, iş başa düşünce, yazı makinesinde yazılmış sahifeleri bir Direktör'e vererek geçimini sağlıyor inşan. Ama herşeye rağmen bu işi yapabilmek için insanın bir çift ayakkabısının da olması lâzım. Mendoza'ya kapağı attığımda yalınayaktım; nasıl olur da bir gazete Direktörünün karşısına çıkabilirdim? O zamanlar zavallı, adı batasıca memlekette yetişmiş, bütün sevdiklerinden uzakta, üstelik bir baltaya sap olamamış bir çocuktum; kahveci yamaklığından başka ne halt edebilirdim?</p>

  <p class="block">Doğrusunu söylemek gerekirse, Don Pedro'nun kahvesine girdiğimde sütlü bir kahve içmekten başka bir niyetim yoktu. Don Pedro beni masalarından birine kurulmuş görünce, şöyle yan yan baktı. Ama gene de bana bir sütlü kahve getirdi, ona yarım dilim ekmekle temizledim. Sonra Dun Pedro'yu çağırdım.</p>

  <p class="block">- Kaça bu? dedim.</p>

  <p class="block">- Seksen beş santim.</p>

  <p class="block">- Güzeeel!.. Bana onbeş santim verirseniz, size bir pesos borçlanmış olurum.</p>

  <p class="block">Don Pedro cebini karıştırdı ve bana onbeş santimi uzattı.</p>

  <p class="block">- Bak, dedi, taşlıklarımı silecek, aynalarımı parlatacak ve mahzendeki bütün şişeleri temizleyeceksin.</p>

  <p class="block">Akşam mahzenden çıktığım zaman, açlıktan imanım gevremişti, elimdeki onbeş santimimle, bir sütlü kahve ile iki dilimcik ekmek yedim. Bir peyke üzerinde uyudum ve ertesi sabah, gene Don Pedro'nun yanına gitmeğe karar verdim. Bir kahveci çırağına ihtiyacı olup olmadığını sordum.</p>

  <p class="block">Başını sallayarak:</p>

  <p class="block">- Evlâdım, dedi, alırdım ama, yanımda biri var, seni almak için, onu kapı dışarı edemem ya.</p>

  <p class="block">O zamanlar zavallı bir çocuktum ve şu anda beni gülümseten aksilikler, o zamanlar acı acı otururdu içime. Bu söz üzerine mahsun melûl dışarı çıktım yürümeğe başladım. Allahaşkına siz söyleyin, hiç yalınayak, başı kabak bir çocuğa kös kös giderken lâf atılır mı? Kabul edersiniz ki: başı yerde yürüyen bir avare ilk gelenin midesine toslayabilir ve onu alaşağı edebilir. Eli yüzü kir içinde zavallı bir çocuğu haşlamanın ve ona «köpoğlu» demenin anlamı yoktur.</p>

  <p class="block">Böylelikle, adamın biri yeri boyladı. Boylarken de, bir yandan ailemin ve bir yandan da köpeklerin şerefiyle oynamaya devam etti. Ailemin ve köpeklerin şerifini korursam, kimse benden bunun hesabını soramaz artık. Herifçioğlu bir damacana gibi suratı şişmiş bir halde basıp gitmek zorunda kaldı ki bugün bile bu işe içim yanar, iki saat geçmemişti ki kendimi gene Don Pedro'nun kahvesinde buldum; acıkmıştım.</p>

  <p class="block">Don Pedro bana:</p>

  <p class="block">- Kısmetin varmış, dedi; yamak haber gönderdi, bir serseri ile kavga etmiş te üç gün dinlenmesi gerekmiş.</p>

  <p class="block">Üç gün, kahve garsonlarının en fiyakalısı ve en mutlusu oldum. Temizce giyinip yıkandım, kendime çeki düzen verdim, öyle ki Don Pedro'nun tohuma kaçan kızlarından biri bana kaş-göz bile etti.</p>

  <p class="block">Fakat dördüncü günün sabahı, bizim ve köpeklerin aile namusuyla pek ilgilenen o adam, Don Pedro'nun kahvesinin çevresinde gözükmez mi?</p>

  <p class="block">Alnının akı ile çalışmağa susamış bir ipsize, başı dik bir insana, bir geçitte dinleniyor bahanesiyle, pusu kurup üstüne çullanacak, anasının karnından doğmamıştır daha.</p>

  <p class="block">O zamanlar topu topu zavallı bir çocuktum ve içim yana yana bizimkileri, yirmi iki kız-erkek kardeşimi düşünüyordum. Böyle bir anda bana «köpoğlu» diye budanmağa hiç sebep yoktu, kan beynime sıçramış ve gelişi güzel sille tokat sallamıştım. Adamın bir ileri bir geri gidip geldiğini görüyordum. Don Pedro beni kahvenin çevresinde göremeyince çağırttı: işte bir serserinin elinde dünyası ters dönmüş yamaklarından biri daha beş gün çalışamadı. Yüce Tanrı bana yardım ediyordu. Altıncı günün sabahı, bizim o düşük kulaklı serseri, gene Don Pedro'nun kahvesinin çevrelerinde göründü.</p>

  <p class="block">İnanmazsınız ama, üçüncü sefer başımla midesine tasladığım adam kalkıp bana gene «köpoğlu» dedi.</p>

  <p class="block">Alçak herif söve-sava tabanları yağlayıp kaçtı ve böylece Tanrı elimden bir kaza çıkmasına engel olmuş oldu; o zaman Don Pedro'yu hayli sinirli buldum. Bu kavga hikâyesine ve yamağının durumuna bir son vermek istiyordu. Uç kere aynı şey, artık kabak tadı vermişti. Sarhoşlar cehennemin dibine gitsinmiş!.. Usanmışmış artık.</p>

  <p class="block">Don Pedro kızgın kızgın:</p>

  <p class="block">- İşte seni artık kesinlikle işe alıyorum, dedi.</p>

  <p class="block">İşte böylece terkedilmiş ve masum çocukların dostu Yüce Tanrı siyanetini göstermiş oldu.</p>

  <p class="block5">***</p>

  <p class="block">Anlatmak istediğim macera Mendoza'da kahveci çırağı iken geldi başıma. Çocuklar için sabit mekân yoktur ve ben de işte Mendozada'daydım. Müşteriler bana boyuna içecek şeyler veriyorlardı; kendime fiyakalı bir elbise ile sağlam bir çift ayakkabı alabilmeği becermiştim. Kibar ama kullanışlı bir oda kiraladım. Bütün gün çalışıyor, ancak gece yarısı işim bitiyordu. Bununla beraber, geceyarısından saat üçe kadar kendileriyle eğlenebileceğim bir kaç kafadar edindiğimden, zamanımı gene de iyi geçirmiş sayılırım. Bir akşam kumar oynuyor, bir akşam gevezelik ediyor, bir akşam da ay ışığında dolaşıyorduk.</p>

  <p class="block">O zamanlar bir çocuktum ama korkuyu hiç tatmamıştım; evet, anam avradım olsun ki korkuyu tatmamıştım!... Hayatımdaki en büyük korkuyu</p>

  <p class="block">Mendoza'da çırakken tattım işte. O sıralar, Mendoza'da, boyuna Chico'dan söz edilirdi. Gazeteler hep ondan bahsederdi; yollarda adı dillerde dolaşırdı. Chico ve şürekâsı Mendoza'da hali vakti yerinde olanların baş belâsı idi. Sinemadan ya da kahveden çıktılar mı, Mendoza'lılar, her kuytu köşebaşında Chico'ya ya da onun adamlarından birine rastlayacaklarını sanırlardı. Her gece bekçiler boşuna dört dönüp dururlardı. Yüz kere araştırmışlardı heryeri. Şehrin doğusuna baskın mı yaptılar, Chico ve şürekâsı bu kere batıda iş çeviriyorlardı, işte böyle!... Ben, evime döndüğüm o geç saatlerde, Chico'yu şu kadarcık olsun düşünmüyor ya da düşünsem bile, «pöf» deyip geçiyordum. Alt tarafı, bir çocuktum işte. Chico'yla ne alıp vereceğim olurdu ki? Chico cebi dolu burjuvalara askıntı oluyordu. Ben ise her zaman ıslık çala çala evime dönüyordum. «Cep delik, cepken delik» ti ve kimseden korkum yoktu.</p>

  <p class="block">Bir akşam, kahveyi kapamağa hazırlandığım sıra, salonda bir kişinin hâlâ oturduğunu gördüm. Bu, şimdiye kadar görmediğim, iri yan ve orta yaşlı bir adamdı.</p>

  <p class="block">- Kahve kapanıyor, bayım, dedim.</p>

  <p class="block">Ters ters:</p>

  <p class="block">- Ay, bu saatte mi kapanıyor, dedi.</p>

  <p class="block">- Gecenin yarısı oldu, ben de evime gitmek zorundayım. Puerta do Sul'da oturuyorum.</p>

  <p class="block">Yabancı:</p>

  <p class="block">- Puerta do Sul'da mı? dedi, siz her gece Puerta do Sul'a mı gidiyorsunuz?</p>

  <p class="block">- Hıhıhı!.. orada oturuyorum. Puerta'ya pek kestirme olur diye Paz'dan gitmek aptallık demektir, malûm ya..</p>

  <p class="block">- Ya Chico hangi cehennemde oturuyor?</p>

  <p class="block">Başladım gülmeğe, Chico ile ne ilgisi var bunun. Benim gibi kahveci yamağı ile Chico'nun ne alış - verişi olur ki!...</p>

  <p class="block">- Yani, dedi, Chico'ya rastlamaktan korkmuyor musunuz?</p>

  <p class="block">Yabancı besbelli azbuçuk korkuyordu ve hiçbir şey korkudan daha bulaşıcı değildir. Bir basma eve giderse bayına birşey geleceği düşüncesine kapılmış, korkudan ödü patlıyordu, itiraf etti bana.</p>

  <p class="block">- İçime öyle doğdu, bu akşam Chico'ya rastlayacağım! Oğul, evime kadar yanıma yoldaş olursan, sana yirmi pesos veririm.</p>

  <p class="block">Hiç istifimi bozmadan kabullendim. Bakın gene söylüyorum ; ben olup olacağı bir çocuktum ama şimdiye kadar korku nedir bilmemiştim: ama o akşam, sokakta bu yabancı herifi görünce, yüreğimin küt küt attığım duydum.</p>

  <p class="block">Bir ara sessizce yürüdük, derken yabancı, birden kolumu tuttu:</p>

  <p class="block">- Şuraya bak, dedi.</p>

  <p class="block">Küçük bir sokağın köşesinde bir gölge kımıldıyordu. İtiraf ederim ki içime tabanları yağlayıp kaçmak gibi delice bir istek geldi. Bir sıktım kendimi; doğrusu korku denilen şeyle hayatta ilk defa karşılaşıyordum.</p>

  <p class="block">Birden sırtımdan bir ürperme geçti: Ya bu yabancı... Ya bütün bunlar ancak bir oyun ise?</p>

  <p class="block">Sonunda Tanrı bana acıdı ve yabancı şöyle mırıldandı :</p>

  <p class="block">- Geldik işte; ve bana parayı verdi.</p>

  <p class="block">- Hele bir dakika daha dur. dedi, dur da odama çıkayım, bağırdığımı işitirsen yetiş!...</p>

  <p class="block">Söz verdim. Sözümün eri bir insanım ama, yemin ederim, kapı kapanır kapanmaz, tabanları yağlayıp kaçmağa başladım. Kendini tutamayan biri gibi, bir uğursuz oğlu uğursuz gibi, gölgelere yumruk sallaya sallaya, dişlerimi sıka sıka kaçmağa başladım. O anda Chico'nun ellerinin boğazıma sarıldığını hissediyordum. Sonunda kendimi, kan ter içinde, turşu gibi, Puerta do Surda buldum. Şu anda Chico odamın daracık bir köşesinde pusu kurmuş olabilir diye düşündüm. Hızla kapıyı açtım ama dinine yandığımın odasında, bir sürü insan buldum.</p>

  <p class="block">- Gecen hayrolsun Chico, dediler.</p>

  <p class="block">- Hayırlı geceler, dedim. Çünkü Chico bendim.</p>

  <p class="block5">***</p>

  <p class="block">Karıncaya basmaktan çekinen insanların haydutlardan korkma illetleri vardır. Müthiş bir şeydir bu ve ancak korkuyu duyabilen korkudan söz açabilir. Okuyucu bu küçük hikâyeyi düşünsün de, Bess adasındaki Troll villâsının kapısı önünde bir belâlı ile burun buruna gelen Filimario'nun, gösterdiği ruh gücünü değerlendirsin.</p>

  <h1 class="block2" id="sigil_toc_id_5">V.</h1>

  <p class="block">Filimario ve arkadaşları elleri havada sırasıyla bir dehlize, bir salona, sonra da şöminede alev alev yanan odunların ışığı ile aydınlanmış koca bir mutfağa daldılar. Ocağın başında bir sürü insan toplanmıştı, iriyarı adamlardı bunlar ve insana güven vermiyorlardı.</p>

  <p class="block">Mahkûmları getiren kabadayı:</p>

  <p class="block">- Hey Bili, dedi, işte gelenler!..</p>

  <p class="block">Odayı bir gaz lâmbası aydınlattı. Adamlar ayağa kalktılar, yukardan aşağı süzerek, Filimario, Pio ve Settembre'a doğru yürüdüler.</p>

  <p class="block">Filimario o her zamanki soğukkanlılığı ile:</p>

  <p class="block">- Affedersiniz, dedi, biz böyle bir şeye, elleri havada durmağa alışık değiliz, onur kinci geliyor bize. izin verirseniz, ben....</p>

  <p class="block">On tabanca namlusu ona çevrildi. Bili:</p>

  <p class="block">- Kımıldayan öbür dünyayı boylar, dedi. Settembre her zamanki atılganlığıyla lâfa karıştı:</p>

  <p class="block">- Hayli garip bir düşünce.. Acayip!..</p>

  <p class="block">Bili:</p>

  <p class="block">- İlk kımıldayan öbür dünyayı boylar diyorum, işte bu kadar, diye tekrarladı.</p>

  <p class="block">Filimario alttan alarak:</p>

  <p class="block">- Tamam, tamam anlaştık, dedi, ne de olsa iyi bir aile terbiyesi aldığımız için ellerimiz aşağıda da olsa edebimizi muhafaza edebiliriz. Değil mi ya?</p>

  <p class="block">Bili besbelli konuşmadan pek hoşlanmıyordu.</p>

  <p class="block">Hışımla:</p>

  <p class="block">- Kesin artık be!... diye bağırdı,</p>

  <p class="block">Filimario gene:</p>

  <p class="block">- Haklısınız, dedi, kesmek lâzım. Bir mesele üzerinde çok durmak insanın canını sıkar. Patronunuza söyleyin, bu sevimli şakaları bütün iyi niyetlerimizin köküne kibrit suyu ekti... Evet, şimdi elbiselerimi kurtarabilir miyim?</p>

  <p class="block">Böyle dedikten sonra Filimario, kollarını indirdi ve ardına bakmadan ateşe sokuldu. Herifler, bir an ne yapacaklarım şaşırdılar. Filimario bir koltuğa kuruldu, ellerini ateşe tuttu. Ama Bill'in tabancasının namlusu da Filimario'nun ense köküne dayandı.</p>

  <p class="block">Çam yarması hiddetten köpürerek:</p>

  <p class="block">- Kollarını kaldır da dik kafalılık etme! diye gürledi, yoksa hapı yutarsın.</p>

  <p class="block">Filimario oturduğu yerde öylece durdu, ellerini kaldırdı, sonra dedi ki:</p>

  <p class="block">- Beyni sulanmış gemi kaptanı neyse ama sizin gibi genç kanı kaynayan insanların bu sıska, şapşal kadının işini görmesi, doğrusu ayıp.</p>

  <p class="block">Tam bu sırada sıska, şapşal kadın Filimario'nun arkasında bitiverdi.</p>

  <p class="block">- Ya, demek ki size göre ben sıska, budala bir kadınım ha?</p>

  <p class="block">- Evet, dedi, siz bayan Clotilde Troll iseniz, ecişbücüş, şapşal bir kadınsınız.</p>

  <p class="block">Kadın:</p>

  <p class="block">- Ayağa kalkın, diye emretti.</p>

  <p class="block">Filimario ayağa kalkmasıyla kendini şimdiye kadar hiç görmediği ateşli, sarışın bir dilberin karşısında buldu. Kollarını indirdi. Şövalyeler gibi yerlere kadar eğildi.</p>

  <p class="block">- Özür dilerim, dedi, garip bir şakanın kurbanıyım. Bayan Troll bize iğrenç bir oyun oynadı, önce yatına davet edip sonra da bizi bu Allahın belâsı adaya çıkmaya mecbur etti. Kaptan, adada tek bir bina olduğunu, onun da Troll'e ait bulunduğunu, haspanın gönlü oluncaya kadar bu evde barınabileceğimizi söylemişti. Düşünüp taşındım, herhalde kızcağız işi daha sıkı tutmak için bu adamları parayla kiralayıp, buraya getirmiş dedim, Demek yanılmışım. Demek bu villâ bayan Troll'e ait değil.</p>

  <p class="block">Güzeller güzeli:</p>

  <p class="block">- Yo, diye karşılık verdi, tam aksine, Bess adasındasınız, bu villâ da bayan Trolündür. Yalnız bu adamlar onun parayla tuttuğu adamlar değildir, sizin durumunuzu biraz çapraşıklaştıran da bu işte.</p>

  <p class="block">Filimario eğildi:</p>

  <p class="block">- Özür dilerim hanımefendi, dedi, ne var ki boş olduğunu sandığımız Troll villâsına gelip de, kendi malları olmaması gereken bir evde, bu adamları karşımızda bulunca, kendimi bir yığın eşkıyayla yüzyüze bulduğumu sanmam, sizi pek şaşırtmaz sanırım.</p>

  <p class="block">Sarışın dilber:</p>

  <p class="block">- Tam tahmin ettiğiniz gibi, dedi.</p>

  <p class="block">Filimario gene ellerini yukarı kaldırdı:</p>

  <p class="block">- Öyleyse kendimi, bu adamların geleneklerine uydurmam gerekecek, galiba.</p>

  <p class="block">Bundan sonra Bill'e doğru dönerek, ona:</p>

  <p class="block">- Sizi belki de incitmiş olan sözlerimi bağışlayın, dedi, ben öyle önemsiz şeylere pek kulak asmam.</p>

  <p class="block">Çam yarması:</p>

  <p class="block">- Al benden de o kadar, diye homurdandı; yalnız ne var ki emri veren o.</p>

  <p class="block">- Kaderimin bundan böyle bir kadının ellerinde olacağı alnıma yazılmış demek.</p>

  <p class="block">- Ellerinizi indirebilirsiniz, dedi kadın....ötekiler, siz de, dedi.</p>

  <p class="block5">***</p>

  <p class="block">Settembre dehlizdeki divana kurulmuş, yarım saattir uyku çekiyordu. Pio Pis, yuvalarından dışarı fırlamış gözleri ve umutsuzca havaya kaldırılmış elleriyle bir köşede dikiliyordu. Korkudan sanki donmuştu; kimse ellerini indirtemiyordu, nihayet Bill'in aklına bir çare geldi ve:</p>

  <p class="block">- İndir be adam ellerini, diye bağırdı, yoksa çekerim tetiği!...</p>

  <p class="block">Pio Pis şıp diye ellerini indirdi.</p>

  <p class="block">Sarışın dilber dehlize inmişti. Fingir fingir dolaşıp duruyor ve bacaklarının eşsiz güzelliği hemen göze çarpan kadın, bir yandan da, şömine önünde ayakta duran, buhar çıkan elbiselerini kurutmağa çalışan Filimario'ya yiyecekmiş gibi bakıyordu.</p>

  <p class="block">Bill usul usul:</p>

  <p class="block">- Ketty, diye sordu, ne yapıyoruz bunları?</p>

  <p class="block">Dilber:</p>

  <p class="block">- İlkin, ilk anda yapılması gerekeni, dedi.</p>

  <p class="block">Bill:</p>

  <p class="block">- Üzerlerini arayın şunların, diye gürledi.</p>

  <p class="block">Bill'in adamları bizim üç kafadarın üzerlerini aradılar ve Ketty ile fısıl fısıl birşeyler konuştuktan sonra, burnundan solurcasına:</p>

  <p class="block">- Çok pişmanım, dedi, özür dilerim. Ben sizleri ipsiz sapsız birileri sanmıştım. Anlarsınız ya, bay Duble, bugüne bugün, insan kimlerle karşı karşıya bulunduğunu bilmeli. Ne ise, şimdi sağ - salim emniyettesiniz, her halde ailelerinize haber salmak istersiniz, değil mi?</p>

  <p class="block">Filimario :</p>

  <p class="block">- Güzel bir jest, dedi, demek tanışıyoruz artık.</p>

  <p class="block">Bili:</p>

  <p class="block">- Düşünün, diye devam etti, karınız emin ellerde olduğunuzu öğrenince, ne kadar sevinecek.</p>

  <p class="block">- Bir karım olsaydı, şüphesiz sevinirdi, ama maalesef ben böyle tür saadetten mahrumum.</p>

  <p class="block">İlk andaki umudu suya düşen Bill:</p>

  <p class="block">- Ama ne de olsa, dedi, akrabalarınız vardır. Onlara : «Canım dostlarım" ben iyiyim ama yüzümü görmek isterseniz bu mektubu getirene hemen ve tereddüt etmeden 500.000 frank verin» filân gibi birşeyler yazabilirsiniz, değil mi? Ha, ne dersiniz</p>

  <p class="block">- Güzel olurdu, hattâ mektubu siz kendi elinizle götürseydiniz, bu bana ayrıca da zevk verirdi.</p>

  <p class="block">- Niye?</p>

  <p class="block">- Akrabalarımın hepsi ebediyetin sükûnuna kavuşmuş durumdalar da ondan. Herhalde dostum, sizlere yardımcı olabilmek için, bu mektubu kendime yazmam gerekecek.</p>

  <p class="block">Bill «şimdi ne olacak» der gibi Ketty'e baktı; sonra hırsla kükredi:</p>

  <p class="block">- Öyleyse, hemen sökülün paraları masanın üstüne, içinde en cebi dolgun olan da sizsiniz. Ketty de biliyor bunu. Kendinizi de arkadaşlarınızı da kurtarmak istiyorsanız, istediğimiz parayı vermeniz lâzım. Başınıza iş açılsın istemiyorsanız, bin franklık beşyüz banknot çıkarın; bize başka bir devletin de olsa bu kadarcık para ağır gelmez. Dönüş yolculuğunuza gelince, bunu da bir halle yola sokarız.</p>

  <p class="block">Filimario, imkânsızlık bildiren bir tavırla omuzlarım silkti.</p>

  <p class="block">- Bankacınıza mı, noterinize mi, kime isterseniz ona yazıp çizin, yalnız beşyüz banknot istiyoruz, aksi halde işiniz bitiktir.</p>

  <p class="block">Filimario, «olmayınca mabut, neylesin Mahmut» gibilerden geniş bir hareketle kollarını indirerek :</p>

  <p class="block">- Doğrusu üzüldüm, dedi; bu parayı bulabilmem için kendim bizzat Nevaslippe'e gitmek zorunda kalacağım. Daha kırk gün önce, sevgili anneciğim göçtü gitti bu dünyadan, bazı veraset meselelerini halletmek kalıyor geriye artık.</p>

  <p class="block">Bili Ketty'yi şöyle bir yana çekti, sonra dikildi milletin ortasına.</p>

  <p class="block">- Sizi Nevaslippe'e göndeririz ama, iki arkadaşınızı da rehin olarak yanımızda tutarız. Bize bu parayı iletmezseniz onların başları belâya girer. Görüyorsunuz, işinizi kolaylaştırmak için elimizden geleni esirgemiyoruz.</p>

  <p class="block">İyi niyetiniz konusunda mutabıkız ama bu herşeyi halletmez, işin kötüsü şu ki, mirasa konmam için annemin ben daha altı yaşındayken içeyim diye verdiği ve o zaman reddettiğim bir Hintyağı şişesini gövdeye indirmek zorundayım.</p>

  <p class="block">Bili yumruklarını sıktı.</p>

  <p class="block">- İnsanı ayak üstü uyutacak bu yalan da nerden çıktı? Hemen söyliyeyim bu halinizi pek beğenmiyoruz.</p>

  <p class="block">Bunun üzerine Filimario sükûnetle, okuyucunun da bildiği, Hintyağı hikâyesini tane tane anlattı, sonra da,</p>

  <p class="block">- İster inanın, ister inanmayın, dedi, hikâye böyle işte; artık görüyorsunuz ya, ne kadar iyi niyetli olursam olayım teklifinizi kabul etmem imkânsız.</p>

  <p class="block">Bili:</p>

  <p class="block">- Ne bakımdan? diye sordu.</p>

  <p class="block">- Şu bakımdan, bu uğursuz Hintyağını içmektense, o saat kendi hayatımdan vazgeçmeği tercih ederim, hattâ şuradaki iki asilzadenin hayatından da.</p>

  <p class="block">Sonunda Settembre uyandı ve ocağın başında halka olmuş millete sokuldu, Pio Pis de arkasından.</p>

  <p class="block">- Şey, işinize karışmak gibi olmasın ama, son derece midevî olan bu nesneye karşı duyduğunuz nefret bana hiç öyle akla yakın birşey olarak gelemedi. Bu yağı içtiniz mi, kendinizi ne kadar dinç hissedeceğinizi bir düşünseniz.</p>

  <p class="block">Pio Pis onayladı:</p>

  <p class="block">- Hintyağının Siyamlı şairlere ilham ettiği mısraları bir bilseydiniz... diye geveledi.</p>

  <p class="block">Ama sözünü bitiremedi, Filimario sakin sakin:</p>

  <p class="block">- Bir Duble'nin dediği dediktir, dedi, onu içmektense ölmeği tercih ederim; hattâ onu içmektense kaçak afyon satın almayı bile tercih ederim. Oysa kaçak afyon almak benim için ölümden de beterdir. Çünkü o, dünyanın en alçakça işidir.</p>

  <p class="block">Bir anlık sessizlikten sonra Ketty:</p>

  <p class="block">- Ne aksilik, dedi, biz de tam o işle uğraşıyoruz.</p>

  <p class="block">Filimario gülümseyerek eğildi:</p>

  <p class="block">Buna şaşmam, dedi; hattâ, çeteyi bir kadının idare ettiği hesaba katılırsa, daha kötü şeyler de beklenebilir.</p>

  <p class="block5">***</p>

  <p class="block">Hava gittikçe bozuyordu. Haydutlar çene kemiklerini gıcırdata gıcırdata esniyorlardı boyuna İlk anların korku ve şaşkınlıklarının atlatan kafadarlar, şimdi hiçbir şeyle ilgilenmiyorlardı. Pio Pis ile Settembre divana yan gelmiş uyuyor, Filimario ise, bir yandan elbiselerini kurutuyor bir yandan da düşünüyor, kendi deyimiyle dalgasını geçiyordu.</p>

  <p class="block">Saat 15.45 de, günün ilk önemli olayı meydana geldi. Uykusunda sağa sola dönen Settembre, sahilde bulup yanına aldığı zarlarla gene farkında olmadan oynuyordu; bir an zarlar yere düştü; zarların yukarı bakan yüzünde altışar nokta.</p>

  <p class="block">Meşum zarların çıkardığı ses bitişik odada adamlarıyla ordugâh kuran Bill'i yerinden fırlattı. Bill şimdi hemen kaptanla aynı durumdaydı. Zarlara içi gidiyordu ama kalkıp kendi adamları ile oynayamazdı. Bu konularda Ketty çok ciddî idi. Bir ikinci reis kendi komutası altındakilerle böyle şeyler yapamazdı.</p>

  <p class="block">Ama Settembre, kendi adamlarından biri olmadığı için, onu şiddetle yerinden kaldırdı.</p>

  <p class="block">Bu iş 15.45 de oldu. Saat 16.45 de koca salonun manzarası şuydu: Dipte bir ocak; ateşin başında ısınmağa bakan Filimario, solda üzerinde bir adamın uyku çektiği divan: Uyuyan ise Pio Pis. Ortada, daracık bir halka ve birbirlerine abanan yirmi kaçakçı; halkanın ortasında bir masa; masada ise yedi yüz yirmi altı kere düşeş gelen iki zar.</p>

  <p class="block">Şu anda kimse konuşmuyordu: Bill'in yerinden fırlamış gözleri, Settembre tarafından sallanıp sallanıp atılan, durmadan düşeş gelmekte devam eden zarları takip ediyordu. Saat 16.50 de Bili, yalnız kendi paralarını değil, üstelik bütün adamlarının parasını da kaybetmişti. Settembre'ın cepleri dolarlarla şişmişti ve kaçakçıların ise metelikleri kalmamıştı artık. Son paracıklar da elden gidince ortalığı dinî bir sessizlik kapladı, Bill sonra birden ayağa kalktı ve tabancasını çekerek:</p>

  <p class="block">- Eller yukarı, diye bağırdı, sökül paralan!,</p>

  <p class="block">Settembre kem küm ederek paralan geri verdi. Kendisine de azıcık para bıraktı.</p>

  <p class="block">Bili:</p>

  <p class="block">- Haydi bakalım, diye buyurdu, yeniden başlayalım. Bir yarım saatlik oyundan, Settembre'in attığı zarların sekizyüz kere düşeş gelmesinden sonra, eşkıya hazretleri gene ütüldü ve Bill'in tabancası gene Settembre'in burnuna çevrildi. Bu oyun sekiz sefer yenilendi ve Settembre'ı yorgun düşürttü. En sonunda dişini sıktı, bütün sinirlerini gere gere zarları salladı.</p>

  <p class="block">- Hep yek!..</p>

  <p class="block">Bunu gören Bili tabancasını çekip ayağa fırladı :</p>

  <p class="block">- Hile yapıyorsun ulan! diye gürledi, doğru at. Settembre titriyerek zarları salladı : Düşeş gelmişti.</p>

  <p class="block">Bill yerine otururken :</p>

  <p class="block">- Hah şöyle, dedi.</p>

  <p class="block5">***</p>

  <p class="block">Gece geçti ve sıkıcı yeni bir gün başladı. Öğleye yakın, Bill Filimario'ya sokuldu ve beşyüz banknot olmadıkça yemek yiyemiyeceğini bildirdi kendisine.</p>

  <p class="block">Filimario :</p>

  <p class="block">- Eh, dedi, nalları dikeriz açlıktan. Bili kaşlarını çatarak:</p>

  <p class="block">- Niçin? diye sordu.</p>

  <p class="block">- Beşyüz banknotun şu anda gölgesini bile göremeyiz de ondan.</p>

  <p class="block">Bili yüzünü ekşiterek:</p>

  <p class="block">- Sizin gibilerle çene yarıştırılmaz zaten, diye mırıldandı. Settembre, Pis ve Filimario, bütün gün esnemeğe devan ettiler. Bütün gece de esnediler; ertesi gün, öğleye doğru, Bili gelip Filimario'ya Ketty'nin kendisini beklediğini bildirdi.</p>

  <p class="block">Her zamankinden daha gözalıcı Ketty, ana hatlarını belirten ve ötekilerini de hayal ettirmeğe imkân veren, kendisini çıplakmış gibi gösteren bir elbise giymiş, olanca şuhluğunu ortaya koymuştu, İlk katın bir odasında üzeri yiyecek ve içeceklerle dolu bir masa başında oturuyordu. Masanın görünüşü iki gündür aç olan birisi için hiç de yabana atılır cinsten değildi.</p>

  <p class="block">- Günaydın bay Duble. Buyrun, rica ederim.</p>

  <p class="block">Filimario oturdu ve kollarını kavuşturdu. Ketty karşısındakini imrendiren bir iştahla yemeğini yemeğe devam etti.</p>

  <p class="block">- Doğrusu, lezizmiş bu hayvan... Bence dinlenmiş keklik taze keklikten çok daha iyi... Jambon, hele bunun gibi yumuşacık oldu mu, başlı başına bir cennet taamıdır.</p>

  <p class="block">Filimario başını sallayarak ciddi ciddi onayladı. Kendine hiç bir şeye aldırış etmiyormuş süsü veren Ketty, önemsemez bir şekilde sözü kendine getirdi:</p>

  <p class="block">- Giyimim sizi rahatsız etmiyor ya? İstemezseniz yalnız şimdi için değil, yarın için de, öbür gün için de, hâsılı, istediğiniz zaman kılığımı değiştirmeğe hazırım.</p>

  <p class="block">- Kendi hesabıma, şu anda saçtığınız cazibe bana hiçbir hoşnutsuzluk vermiyor. Doğrusu, tam ağzınıza göre yaratılmış inci gibi dişlerinizi seyretmek benim ruhumu okşayan bir zevk ziyafeti…Terbiyesizliğimi bağışlayın. Bir keklik kadar sevimli göğsünüz, yediğiniz aynı addaki yemekle ilgili değil ama, seyrine doyum olamaz bir manzara…</p>

  <p class="block">Ketty ayağa kalktı, gezinmeğe başladı.</p>

  <p class="block">Birden:</p>

  <p class="block">- Doğrusu ya, dedi, sizin yarın, öbür gün de aynı açık sözlülüğü devam ettirip ettirmiyeceğinizi görmeğe can atıyorum. Bahse girerim ki yemek başına beşyüz bin frank artık fazla gelmeyecektir size.</p>

  <p class="block">Filimario:</p>

  <p class="block">- Beşyüz bin frank tabiî ki gelmeyecek, onda haklısınız; ama söz konusu bir şişe Hintyağı olunca iş değişir.</p>

  <p class="block">Bu uğursuz şişeye dudaklarımı dünyada değdiremeyeceğime and ettim bayan Ketty, ben Duble'im. Büyük babam, albay Guglielmo Duble, Ruslar tarafından bir ay muhasara altında kalmış. Onların istediği dedem değil bir un deposu saydıkları garnizonuymuş. Garnizonda un var ama onun dışında başka yiyecek hak getire. Düşman bunu biliyor ve her gün yelin yönünü ölçüp biçtikten sonra mutfaklarını öyle bir yere yerleştiriyorlarmış ki yiyeceklerin kokusu tâ tabyalara gelsin. Otuz birinci gün, büyük babam, albay Guglielmo Duble, muhasaracı general Ostrow' a bir elçi göndermiş. «Kumandanım Albay Guglielmo Duble, rüzgârın kendisine getirdiği kokular arasında hiç öyle fırından çıkma ekmek kokusu bulunmadığına dikkat ederek; sizin bu ucuz besinden yoksun olduğunuzu veya kuruyup kalmış bayat peksimetlerle karın doyurmak zorunda kaldığınızı düşünerek, size dumanı üstünde ekmek dolu bir çanta göndermek istedi». Elçi böyle dedikten sonra, hayvanın terkisinde asılı bir çantadaki son un çuvalından yapılma ekmekleri boşaltmış, onları General Ostrow'a vermiş, o da üç gün sonra muhasarayı kaldırıp gitmiş; General Ostrow, kalede bir lokma ekmek bile kalmadığını biliyormuş. Bayan Ketty, görüyorsunuz ki, bir Dubleyi açlıkla avlamak imkânsızdır.</p>

  <p class="block">Ketty bir koltuğa kuruldu, bacak bacak üstüne attı ve başını yastığa dayadı.</p>

  <p class="block">Anlaşmak için başka bir yola başvurdu:</p>

  <p class="block">- Siz hoş bir insansınız, dedi.</p>

  <p class="block">- Bayan Ketty, bir Duble'yi aşkla yola getirmek de imkânsızdır; benim dedem...</p>

  <p class="block">Bir Duble ile nasıl olursa olsun başa çıkmak meğer zormuş, diye bağırdı Ketty; sonra sakinleşerek aynı düşüncesini daha başka bir biçimde ileri sürdü:</p>

  <p class="block">- Anlaşılıyor ki, sizin işinizi görmekten başka çare kalmıyor.</p>

  <p class="block">Bu da dikkate değer bir ciddiyet taşıyan, alçak sesle ve gözler yarı kapalı, savrulmuş bir tehditti. Ama, eğer bunu söyleyen bir kadınsa hiç de yabana atmaya gelmezdi.</p>

  <p class="block5">***</p>

  <p class="block">Fırtına sekiz gün sürdü ve kaçakçıların buharlı teknesi ada koyunda nazlı nazlı sallanıp durdu. Sonra, bir sabah güneş pırıl pırıl bir gökte gösterdi yüzünü.</p>

  <p class="block">Ketty:</p>

  <p class="block">- Yola çıkıyoruz, diye emir verdi.</p>

  <p class="block">Tayfalar ve çantalar bir kaç dakika içinde hazırlandı. Filimario, Settembre ve Pis, Ketty tarafından doldurulmuş ve bayan Troll'ün elbise dolabından yürütülmüş çeşit çeşit elbiselerle dolu üç ganimet sandığının yola hazır edildiğini gördüler.</p>

  <p class="block">Bill, bizim üç kafadara bakarak:</p>

  <p class="block">- Ya bunlar ne olacak? diye sordu.</p>

  <p class="block">Ketty:</p>

  <p class="block">- Bizimle geliyorlar. Tanıkları ortada bırakmamalı, diye açıklamada bulundu.</p>

  <p class="block">Bill tabancasının namlusunu sıvazlaya sıvazlaya:</p>

  <p class="block">- Yoksa, daha iyi bir çare var, diye mırıldandı.</p>

  <p class="block">Ketty sözünü kesti:</p>

  <p class="block">- Enayileri senin istediğin gibi susturmaktan çok daha başka yollar da var.</p>

  <p class="block">Bili:</p>

  <p class="block">- Ne gibi? diye sordu.</p>

  <p class="block">- Öyle ki, gık bile diyemez aptallar.</p>

  <p class="block">Bili:</p>

  <p class="block">- Peki öyleyse,</p>

  <p class="block">Tekne denize açıldı. Teknenin arkasındaki küpeşteye abanmış Filimario ile Ketty, Bess adasının gözden kayboluşunu seyrettiler.</p>

  <p class="block">Ketty birden Filimario'ya gözünün keskinliğini gösterircesine:</p>

  <p class="block">- Fil, dedi, bak şu ilerdeki tekneye!..</p>

  <p class="block">Filimario gözlerini kısarak baktı, sonra o da gözlerinin keskinliğini ispat etti!.</p>

  <p class="block">- Ketty, dedi, bu tekne nedir biliyor musun? Delfino!... Clotilde Troll' ün yatı. Bizi getiren işte bu yat. Ya ötekini, kumanda köprüsünde görülen, beyazlar giysili adamı görüyor musun?</p>

  <p class="block">Ketty:</p>

  <p class="block">- Bir kadın, dedi.</p>

  <p class="block">Birden kederlenen Filimario:</p>

  <p class="block">- Hayır, dedi, Clotilde Troll.</p>

  <h1 class="block2" id="sigil_toc_id_6">VI.</h1>

  <p class="block">Bay Filimario Duble üzerinde uzun uzun durduk; en küçük davranışlarına varıncaya kadar yazıp çizdik: onu „ yalnız basına ya da dostları ve düşmanları ile bir arada gördük, dinledik; özellikle kadınlar yanında takındığı tavra dikkati çektik. Şimdi biz onun kaderini tâyin etme görevini yüklenmiş bulunan bayanı yakından inceleyelim; Fil Bess adasından uzaklaşırken, meşum Delfino ile karaya yanaşan Clotilde Troll'ü.</p>

  <p class="block">Bu hikâyeye başladığımızda, Clotilde Troll, Nevaslippe'in yirmi beş yaşındaki en güzel ve en küpü dolu mirasçısı idi. Hattâ memleketin en göze batan genç kızıydı da Fakat o, yalnız yirmi beş yaşında değil, tâ, hayatının beşinci yılında bile, büyümüş de, küçülmüş bir bastı bacaktı. Beş yaşına bastığı gece, Clotilde Troll, Josephine'i yatağına almak için dayattığında Bay Troll gülmeğe başlamış, Bayan Troll ise Clotilde'in dikkafalı bir kız olduğunu biraz yüksek sesle ileri sürmüştü.</p>

  <p class="block">On dakika geçmemişti ki Bay Troll, adının çağrıldığını duydu; ses yükseklerden geliyordu ve başını kaldırdığında gördü ki, çağıran Clotilde'di: Evin çatısına oturmuş, minicik ayaklarını boşluğa sallandırmıştı; ay ışığında, bir babanın yüreğine tarifsiz heyecanlar veren bir manzaraydı bu. Bay Troll, Bayan Troll, dadı, vekilharç ve uşaklar çakıllı taşa diz çöktüler de itfaiye arabalan gelene kadar kımıldamaması için Clotilde'e dil döktüler.</p>

  <p class="block">Clotilde o zamana kadar kımıldamamayı kabul etti ama onlar gelince kendini aşağıya atacağına dair yemini bastı. Bayan Troll'le tekmil hizmetçiler birlikte düşüp bayıldı. Bay Troll çevrede en tüyler ürpertici yangınlar da olsa, itfaiyecilerin koğuşlarından çıkmamağa yeminli olduklarını bildirdi; sonra da Clotilde'le konuştu.</p>

  <p class="block">Clotilde :</p>

  <p class="block">- Josephine yatağıma gelince inerim aşağıya, diyordu.</p>

  <p class="block">Böylece, Josephine'i Clotilde'in küçük odasına kadar çıkarmak lâzım geldi. Yorucu bir işti bu. Şimdi de hayvanı yatak çarşaflarının altına yerleştirmek gerekiyordu; Josephine de bu işten hoşlanmamış olacak ki, zor kullanmak ve sonunda hayvancağızı kaim halatlarla bağlamak gerekti.</p>

  <p class="block">Ne olursa olsun o gece Clotilde, Nevaslippe'deki Troll çiftliğinde bulunan ineklerin en yaşlısı ve en gözdesinin, Josephine'in yanında uyudu.</p>

  <p class="block">Clotilde'in inatçı oluşu garipliğini de çoğaltıyordu. Ah!.. Bir roman ufak tefek günlük olayların soğuk dökümüne bel bağlayamaz; bu yüzden biz, beş yaşından yirmi beş yaşına kadar onu alıp götürmek zorunda kalan bütün yol boyunca Clotilde'in ardından gitmeyeceğiz. Ama gene de Clotilde, altı yaşına bastığında, Bay Troll'ün başına gelenleri anlatmadan geçemiyeceğiz:</p>

  <p class="block">O sabah Bay Troll:</p>

  <p class="block">- Clo, diye sordu, Louis ile mi oynuyorsun?</p>

  <p class="block">Clo:</p>

  <p class="block">- Yok be moruk, dedi, Louis sırılsıklam salağın biri; ben, domuz kasabının çocukları ile dalgamı geçiyorum; şeytana madik atan soydan çocuklar.</p>

  <p class="block">Nevaslippe'deki ancak serserilerin bu tarzda konuştukları hesaba katılınca, Bay Troll'ün kızının da Nevaslippe ayak takımının ağzıyla konuştuğu ister istemez kabul edilir. Bay Troll şaşkına dönmüştü; radikal çarelere başvurdu; hemen tek gözlüklü, birkaç diplomalı, bilgi küpü gibi bir edebiyat öğretmeni getirtildi. Bay Troll, sevgili kızım bilimin eline emanet etti. Ve edebiyat öğretmeni de ciddi ciddi, kızının ağzından Akademi'ce kabul edilmiş olmayan söz çıkmıyacağına dair yemin etti.</p>

  <p class="block">Bir kaç gün sonra, akademik konuşma yolunda kızının almış olduğu ilerlemeleri öğrenmek isteyen Bay Troll, şu karşılığı işitti:</p>

  <p class="block">- İşler tıkırında gidiyor: Kitap gibi konuşuyor, daha ilk günden dalgamızı iyi geçmiye başladık!..</p>

  <p class="block">Bir hafta sonra da, çok saygı değer öğretmenle konuşması gereken bir adam, onu gidip rıhtımda aramak zorunda kalıyordu. Bizim şerefli ve çok bilmiş öğrencimiz de tabii yanında... Ensesinde düşük tüylü şapka ve ağzında pipo, adamcağız, hammallarla çene yarıştırıyordu.</p>

  <p class="block">Bu küçük olay, herhalde. Clotilde'in yaratılışını belirtmeğe yeter.</p>

  <p class="block">Yirmibeş yaşında Clotilde, gene Nevaslippe'deki mirasçı kızların en alımlısı ve en varlıklısı idi ama, sınırsız topraklara sahip olduğundan ve olayların akışı üzerine damdan düşer gibi pek garip düşünceler ileri sürdüğünden çok tehlikeli bir kız olup çıkmıştı. Doğrusunu isterseniz, bu güzelim zıpırca düşünceler öyle iyi filiz veriyordu ki Nevaslippe'de yaşayan insanların yarısı, Clotilde'den nefret ediyordu. Gerisi ise hayrandı, tabii bu yarı erkek kesimiydi.</p>

  <p class="block">Erkeklerin Clotilde'e taptıkları su götürmez. Bizimki hergün, delikanlıların olduğu kadar görmüş geçirmiş erkeklerin de kalemlerinden çıkma, ortalama yirmi ateşli mektup alıyordu; olay —Allah için— fazlaca dal budak salmıştı ve haksız ithamların baskısı kendini duyurur hale gelmişti. Nevaslippe halkının öbür yarısının Clotilde'e beslediği kin gitgide alevlenmiş, büyümüştü.</p>

  <p class="block">Bir gün Clo, bir yerde bir genç kızın cinsiyet değiştirdiğini okudu. Bu, Clo'nun dünyada şimdiye kadar aklına gelmiyen bir fikirdi; bu işi hemen benimsedi ve gazeteler daha o akşam, Clotilde Troll'ün birdenbire cinsiyet değiştirdiğini en son baskılarında ve şaşaalı bir şekilde yayınladılar. Birkaç gazete Clotilde'i erkek elbiseleriyle gösteren resimlerle donanmıştı; bu resimlerin birinde ince bir kaytan bıyık ışıl ışıl ışıldıyordu.</p>

  <p class="block">O akşam, Nevaslippe kadınları, kahkahalarının ve kıs kıs gülüşlerin çın çın öttüğü salonlarda ve barlarda toplandılar. Revue tiyatrosunda, gözde kantocu Meliby, şarkı sırası geldiğinde, «zavallı bayan Clotilde» in başına gelenler üzerine bir dörtlük düzdü; salonda şapkalar ve çantalar havada uçuştu; heyecan öylesine aldı yürüdü ki Meliby başarısından gocundu bile.</p>

  <p class="block">Ertesi sabah Clotilde, erkek hayranlarından bir tek mektup, bir tek satır yazı bile almadı; ama bu sefer, kadın hayranlarından 1300 adet mektup almıştı. Bu son olay da gösterir ki, Clotilde Troll, aslında, Nevaslippe halkının çoğunluğunca sevilmişti ve kadınlar kendisine cin - ifrit oluyordularsa da bu yalnız kadınlara has bazı duygulardan ileri geliyordu.</p>

  <p class="block">Demek herkes Clotilde Troll'e tapıyordu; Pio Pis, deli gibi tutkundu ona. Yalnız Filimario Duble, kızımıza abayı yakmamıştı. Clotilde onun için, hiç de öyle bulunmadık Bursa kumaşı sayılmazdı.</p>

  <p class="block">Biz şimdi bunları bırakalım da, Delfino kaptanının, ada dönüşünde raporunu vermek üzere Clotilde'in önüne dikildiği 20 Mayıs sabahına dönelim. Yoksa, olayları sıcağı sıcağına izleyemez, onlara yetişmek için iki ayağımızı bir pabuca sokmak zorunda kalırız.</p>

  <p class="block">Clotilde, sonucu öğrenmek için sabırsızlanıyordu:</p>

  <p class="block">- Ne oldu? diye sordu.</p>

  <p class="block">- Herşey emirlerinize uygun şekilde cereyan etti; hepsi ayrı ayrı geldiler.</p>

  <p class="block">- Ne dediler?</p>

  <p class="block">- Gık bile demediler; Bay Pio Pis güzelliğinizi dile getiren ve değerlerinizi göklere çıkaran şiirler okudu avaz avaz. Bay Settembre ne demeğe Bess adasına gönderildiğini anlamadığı için bir parça canı sıkılmıştı, işte hepsi bu kadar.</p>

  <p class="block">- Ya öteki?</p>

  <p class="block">Sıkı deniz adamı, kasketini şaşkınca indirdi biraz.</p>

  <p class="block">- Şey, dedi, Bay Duble bu işin az zarafetsiz olduğu hakkında bazı fikirler ileri sürdü ve bu arada size bazı afak tefek iltifatlarda bulunmayı unutmadı.</p>

  <p class="block">- Sonra?</p>

  <p class="block">- Sonra da, afiyetle yeyip içerek keyfine baktı.</p>

  <p class="block">- Karaya çıkma işi kolay oldu mu?</p>

  <p class="block">- Elimizde her imkân vardı. Bay Duble ile Bay Settembre iyi yüzücülermiş doğrusu ve şüphesiz, tayfa başıma dediğine göre, adamakıllı su yutan Pio Pis'nin başına geleni hesaba katmazsak, kazasız belâsız karaya çıkmağa muvaffak oldular.</p>

  <p class="block">Clotilde kızdı:</p>

  <p class="block">- Ne diye bunu pek eğlenceli bir şeymiş gibi söylüyorsunuz?</p>

  <p class="block">Kaptan:</p>

  <p class="block">- Günahı uğursuz fırtınanın boynuna, dedi, sonra da üç kahramanın nasıl canları çıka çıka karaya doğru yol aldıklarını, tek tek anlattı.</p>

  <p class="block">Clotilde telâşla:</p>

  <p class="block">- Başlarına birşey gelmiş olabilir, dedi, hazır olun gidiyoruz.</p>

  <p class="block">Çıngırağın ipine asıldı gelen hizmetçiye bağırarak, gidip Giorgino'yu arayıp bulmasını söyledi, valizleri de yanında olacaktı. Neye uğradığını şaşıran uşak ok gibi fırladı.</p>

  <h1 class="block2" id="sigil_toc_id_7">VII.</h1>

  <p class="block">Az sonra Giorgino yol kıyafetini giymiş, bir demirci körüğü gibi soluya soluya karşısında dikilir vaziyetteydi.</p>

  <p class="block">Giorgino pek iri kıyım, küçücük bıyıklı ve azıcık saçlı bir adamdı. Son derece şıktı, hareketleri inceydi ama bu doğuştan gelme iriliğini yok edemiyordu. Clotilde, onu görür görmez boynuna atıldı.</p>

  <p class="block">- Giorgino, diye hıçkırdı, halim çok fena.</p>

  <p class="block">Giorgino kendine has kibarlığıyla:</p>

  <p class="block">- Clo, dedi sitemli sitemli, bu acıklı haberi öğrenmem için ille yol kıyafetine mi girmem lâzımdı, bu koca valizler de caba.</p>

  <p class="block">Clotilde, Giorgino'ya cevap bile vermeden hışımla bütün çıngırakların iplerine asılmağa başladı. Bir kaç dakika sonra şaşkınlıklar içinde bir uşak alayı ellerinde elbise paketleri, valizler ve şapka kutularıyla, Troll evinin koridorlarında cirit atıyordu. Bu gibi durumlarda, Giacoma, vekilharç, yeşil salonun ortasına dikilir ve trafiği ayarlardı ; böylelikle de bir yığın ufak - tefek tatsız olayı önlerdi. Giorgino ise, böyle zamanlarda, işi mutlak bir vurdumduymazlığa verir; bir koltuğa kurulur ve kılını bile kıpırdatmazdı; tek kelime söylemez; hiç bir fikir beyan etmezdi. Ama bu kere, konuşmak zorunda kaldı: Onun boğuk sesini duyunca Clotilde:</p>

  <p class="block">- Giorgino, diye bağırdı, Giorgino nerdesiniz?</p>

  <p class="block">Clotilde'in elbiseleriyle birlikte kapatıldığı sandığın içinden:</p>

  <p class="block">- Buradayım, diye bir ses cevap verdi.</p>

  <p class="block5">***</p>

  <p class="block">Yarım saatten az bir zamanda herşey hazırlanmıştı. Clotilde, Giorgino ve yükler, katana iriliğinde dört at tarafından çekilen bir arabayla dolu dizgin Delfino'ya vardılar.</p>

  <p class="block">Yat limandan birkaç mil açılıp, herşey düzene girince, Giorgino yolculuğun sebebi ve istikameti üzerine korka korka soru sormağa yeltendi. Uzaklara dalmış olan Clotilde, başını lumbar deliğinden içeri çekti ve Giorgino'nun ellerini tuttu.</p>

  <p class="block">- Giorgino, dedi ya ölmüşlerse?</p>

  <p class="block">- Kimler?</p>

  <p class="block">- Filimario Duble, Pio Pis ve Settembre Noir.</p>

  <p class="block">- Valla bilmem ki, dedi, ölmüşlerse, besbelli şimdi artık hayatta değildirler.</p>

  <p class="block">Bu söz muhatabını çileden çıkardı.</p>

  <p class="block">- Sen hayatta rastladığım en anlayışsız insansın, ölüp ölmediklerinin sence zerre kadar önemi yok. Ama ben, mahvoldum demektir böyle bir şey olmuşsa.</p>

  <p class="block">Giorgino hiçbir şey anlamadığını itiraf etti. Bir gazetede yazıldığına göre bu baylar, Atlantik'te alabalıklar tutmak üzere açılmamışlar mıydı engine? Bu durum karşısında Clotilde'ce yapılacak ne vardı?</p>

  <p class="block">Clotilde birdenbire tepeden inme:</p>

  <p class="block">- Giorgino, dedi, bunlar gezintiye çıkmamışlardı. Kendilerini bu yata bindirttim ve sonra Bess adasına çıkarttım. Ama, karaya ayak basabildiklerini hiç te sanmıyorum; kayığın fırtınada alabora olduğu biliniyor; hepsi bu işte.</p>

  <p class="block">Giorgino durumun bir parça karışık olduğunu anladı. Ama gene de, Clotilde'in ne demeğe bu işle uğraştığını anlıyamamıştı.</p>

  <p class="block">- Özür dilerim, bu işte senin ne günahın var anlamıyorum. Ne fırtınayı çıkartan sensin, ne de kayığı alabora eden.</p>

  <p class="block">Giorgino'nun mantığı bir felâketti. Nevaslippe'nin kanalizasyon tertibatı ile posta tevzi işi bile bu mantıktan daha çetrefil değildir. Hergün bütün mahalleleri pisliğe boğarak patlayan düzinelerce lâğım boruları ile kâğıt sepetlerinde yok olan ve sonra okka ile satılan tavsiye mektupları, işte bütün bunlar, Giorgino'nun mantığının yanında devede kulak kalırdı.</p>

  <p class="block">Clotilde:</p>

  <p class="block">- Hoppala!... diye bağırdı. Adamın biri kalkar da başına bir tabanca kurşunu sıkarsa, seni öbür dünyaya gönderen kim olur? Kurşun mu, adam mı? Yoksa fişekte bulunan ve kurşunu patlatan barut mu?</p>

  <p class="block">Giorgino kaşlarını çatarak:</p>

  <p class="block">- Hiç şüphesiz, dedi, fişekte barut yoksa, herif tetiğe yüz kere de bassa kurşun gene ateş almaz.</p>

  <p class="block">Clotilde dayanamayıp hıçkırmağa başladı.</p>

  <p class="block">- Giorgino, diye inledi, eğer bir insan ölmüşse, onu artık görmenin hiç mümkün olamıyacağını aklın almıyor.</p>

  <p class="block">Giorgino kollarını havaya kaldırdı:</p>

  <p class="block">- Clotilde, ne demeğe bana kızıyorsun? Ben aksini söylemedim ki. ölen birisini tabiî bir daha görmek mümkün olamaz. Ama şey, tehlikede olan bir değil galiba üç kişiydi.</p>

  <p class="block">Clotilde :</p>

  <p class="block">- Öyle ama, diye hıçkırdı, ben Filimario Dubleyi düşünüyorum. Seviyorum onu.</p>

  <p class="block">Giorgino ayağa kalktı ve başını lumbar deliğinden denizi seyretmek üzere dışarı uzattı. Uzattı ama Clotilde ceketinin kuyruğundan çekti onu ve tekrar oturtmağa zorladı.</p>

  <p class="block">- Giorgino, dedi, ne diye böyle aptallık ediyorsun? İçimin acılarını nişanlıma dökmezsem, kime dökerim? Yoksa kalbin taş gibi kaskatı mı kesildi?</p>

  <p class="block">Giorgino:</p>

  <p class="block">- Yooo, diye direndi; yalnız canımı sıkan nokta şu, Filimario Duble'yi sevdiğin halde, bana bu konuda şimdiye kadar tek bir söz söylemedin.</p>

  <p class="block">- Giorgino, şu anda şekil meseleleri üzerinde çene yormanın zamanı değil; iyisi mi başka şeyden söz açalım. Giorgino, beni seviyor musun?</p>

  <p class="block">- Bunu bana mı soruyorsun, Clo? Sana aşkımı başka nasıl anlatabilirim?</p>

  <p class="block">- Beni seviyor ve acı çekiyorsun demek?</p>

  <p class="block">- Clotilde, senin için bağrım yanıyor ve cehennem azapları çekiyorum.</p>

  <p class="block">- Güzel!.. Bak sen benim için nasıl azap çekiyorsan, ben de Filimario için öyle azap çekiyorum. Bir şekil meselesi üzerinde tartışmanın doğru olup olmadığına sen karar ver artık.</p>

  <p class="block">- Özür dilerim, Clotilde. Ama anlarsın ya, nişanlıların bencil bir mantığı vardır. Clotilde, güven bana; seni anlamağa çalışacağım</p>

  <p class="block">Biz burada Giorgino'nun şerefini temize çıkarmak için, şöyle geçmişe bir yolculuk etmek ve bu fedakâr insanın lehine birkaç satır karalamak zorundayız.</p>

  <p class="block5">***</p>

  <p class="block">Giorgino de Lunebelle pek soylu ve pek varlıklı bir aileden gelme olup Clotilde'in nişanlısı idi. Kızı aşkla ve ibret alınacak bir sabırla seviyordu. Clotilde kendisine: «Giorgino, Poste'ların otelindeki bayrak direğinin tepesine tırman da ertesi sabaha kadar orada kal» demiş olsaydı, Giorgino bu isteği tereddüt etmeden yerine getirirdi. Ama Clotilde Giorgino'ya hiçbir zaman böyle bir şey demedi; delişmen bir kızdı ama, duyguluydu ve kötülükten zevk almazdı. Bir erkeğin duyduğu aşktan, ona delilikler yaptırmak uğruna yararlanan bir kadın, akıldan ve zevkten yoksun bir kadındır. Clotilde, Giorgio’nun kendisine sonsuz bir aşkla bağlandığını görünce, ona içten içe bir yakınlık duydu. Ve dedi ki:</p>

  <p class="block">- Giorgino, biliyorum beni seviyor ve seni sevmediğim - hatta hiç bir zaman da sevemiyeceğim için cehennem azapları çekiyorsun. Senin artık dertlerini, umutsuzluğunu yana yakıla anlatabileceğin bir dosta ihtiyacın var. Giorgino, nişanlanalım, bu candan dost, ben olurum, akıl hocalığı etmeğe ve seni avutmağa da çalışırım.</p>

  <p class="block">Doğrusu, Clotilde'in Giorgino'ya ne zaman ihtiyacı olsa, bizim bağrı yanık yanında olurdu. Aşkı üzerine tek söz etmezdi ama azap içindeydi. Bu durum Clotilde'i bir gün çok üzdü ve bazı çareler aradı.</p>

  <p class="block">- Giorgino, dedi, seni sevmeyen ve asla sevemiyecek olan bir kadın uğruna acı çekiyorsun... Boş yere yiyip bitiliyorsun kendini, ne demeğe karşı koymağa çalışmıyorsun?</p>

  <p class="block">Giorgino:</p>

  <p class="block">- Elimden gelmiyor ki Clo, diye inledi. Seni çok seviyorum.</p>

  <p class="block">- Ama gene de bir denemelisin. Niçin başka kadınlara bakmıyorsun? Sana yardım bile ederim, benden kat kat güzel olan arkadaşlarımdan bir kaçıyla tanıştırırım seni.</p>

  <p class="block">Ne dese, ne yapsa kâr etmedi: Giorgino denedi denemesine ama gözü Clotilde Troll'den başkasını görmüyordu.</p>

  <p class="block">- Giorgino, bir de içmeği denesen, dedi bir gün Clotilde.</p>

  <p class="block">Clotilde bizimkine en sert içkileri buldu, eğlence yerlerinde kendisine refakat etti, onunla birlikte kafayı çekti; gene boşuna, Giorgino içti mi, bu sefer bir yerine on Clotilde görüyordu; bu daha kötüydü.</p>

  <p class="block">Bundan sonra adamcağızı yolculuğa, okumağa, yüzmeğe, resim, koleksiyon yapmağa teşvik etti.</p>

  <p class="block">Giorgino her seferinde :</p>

  <p class="block">- Clo, diyordu, seni eskisi kadar belki daha da çok seviyorum. Clotilde perişan olmuştu; Giorgino'nun acı çektiğini görmek çok zoruna gidiyordu. O zaman hiç bir kadının yapamayacağını yaptı: ona karşı içi hatalar, hatta kötülükler dolu zalim bir Clotilde kesildi.</p>

  <p class="block">Giorgino:</p>

  <p class="block">- Hayır, Clo bu sen değilsin. Mahsus yapıyorsun bunları, diye direndi.</p>

  <p class="block">Clotilde git gide öyle bir duruma düştü ki içinde iki kişilik yaşıyordu : normal Clo ve Giorgino'ya acı çektiren Clo. Normal Clo, vurdumduymaz ve zalim Clo'nun yüzünden çok defa amansız bir kızgınlığa bile kapılıyordu.</p>

  <p class="block">Sonunda bir gün gidip ona:</p>

  <p class="block">- Hey Giorgino, dedi, beni ne demeye ıslatmıyorsun?</p>

  <p class="block5">***</p>

  <p class="block">Yatın yeşil salonunda, Clo Giorgino'ya sırlarını döktü.</p>

  <p class="block">- Giorgino, Filimario Dubleye aşığım ben. Bunu sana hiçbir zaman açmadım diye bana gücenmemelisin; kimse bilmiyor bu aşkı hatta kendisi bile.</p>

  <p class="block">Giorgino bir an düşündükten sonra :</p>

  <p class="block">- Clotilde, dedi, bu adama abayı yaktığın halde, neden iki kişiyi de yanına takıp Bess adasına gönderdin, anlamıyorum?</p>

  <p class="block">Filimario'yu seviyorum ama bir yandan da nefret ediyorum. Nevaslippe'nin bütün erkeklerini bir tebessümümle kendime râm ederken, o alay ediyor benimle... Onun için gözünde bir hiçim ben, bir hiç. Düşün; yoksullara yardım balosunda, açık arttırmaya çıkarılan Clotilde Troll'ün bir öpücüğü altmışsekiz bin franga kadar yükseldi. Oysa başka bir sefer, hayvanları koruma derneği yararına piyango bileti satmak için masalar arasında dolanırken, Filimario Duble'ye de bir bilet vermeye kalktım ve kendisine : «bay Duble, bir tek bilet beş franktır, bir biletle bir öpücük ikisi on frank» dedim de, hayvan herif, tek söz etmeden, beş frangı tutuşturdu elime. Bu da yenir yutulur cinsten birşey değildi, olaya şahit olan Kontes Heperville ona: «Bay Duble, beş frank iktisat etmek için böyle bir nezaketsizliği etmeğe değmez» dedi. Pis sırıtkan haliyle kadına: «beş frank iktisat etmek için değil, bir öpücük tasarruf etmek için bu...» karşılığını verdi.</p>

  <p class="block">Giorgino:</p>

  <p class="block">- Doğrusu ağır bir hakaret, dedi. Ben olsaydım, yaradana sığınıp bir çift tokat aşkederdim suratına.</p>

  <p class="block">Clo sözlerine devam etti:</p>

  <p class="block">- Düşün Giorgino, dedi, böyle bir kendini beğenmişin karşısına geçip de nasıl: «bay Duble sizi seviyorum!» denilebilir. Sırf yüzünü bir daha görmiyeyim diye Bess adasına dehledim onu. Görünce dayanamayıp herşeyi itiraf etmekten korkuyorum.</p>

  <p class="block">Giorgino, bütün bunların kendisine pek makûl geldiğini söyledi: ama öbür iki herifin ne demeğe bu oyuna karıştığım anlamamakta devam ediyordu gene.</p>

  <p class="block">- Clo, yoksa öbür iki adamı da mı seviyorsun?</p>

  <p class="block">- Rica ederim, Giorgino saçma sapan şeyler söyleme. Ne yapabilirdim başka. Sırf Filimario'yu göndermiş olsaydım, meseleyi hemen anlardı. O ne oldum delisi herif pis pis sırıtır da: «Bıldırcın ille de dikkatimi çekmek istiyor» derdi. Bu yüzden, öbür iki adamı da işin içine soktum. Şu anda belki, üçü de suyun dibini boylamışlardır, ben de bu mendebur herifi bir daha görmiyeceğim.</p>

  <p class="block">Sözlerini hıçkırarak tamamladı:</p>

  <p class="block">- Kendimi, tutup Poste Oteli'nin balkonundan atmak kalıyor bana da.</p>

  <p class="block">Giorgino asilce:</p>

  <p class="block">- İkimiz birlikte atarız, dedi. Clotilde gözyaşları içinde göğüs geçirdi:</p>

  <p class="block">- Ah!.. Giorgino, ikimiz de ne bedbaht kişilermişiz. Giorgino bir süre düşünceye daldı, sonra:</p>

  <p class="block">- Peki, hepsi kabul, ya yaşıyorsa? diye sordu.</p>

  <p class="block">Clotilde sandalyesinden sıçradı ve o dakka ağlamayı kesti.</p>

  <p class="block">- O zaman, eşek sudan gelinceye kadar dayak yemek ne demekmiş, gösteririm ona. Nefret ediyorum ondan.</p>

  <p class="block">Delfino Bess adasına doğru son hızla ilerlerken, Clotilde bir yandan Filimario'nun ölmüş olmasından korkuyor bir yandan da «sağsa nasıl yüzyüze geleceğim» diye düşünüyordu.</p>

  <h1 class="block2" id="sigil_toc_id_8">VIII.</h1>

  <p class="block">Jeannette bütün gün yol aldı. Akşam, vardiya tutan Bill, tehlike işareti verdi ve bütün tayfa güvertede toplandı.</p>

  <p class="block">Bill Ketty'e:</p>

  <p class="block">- Şu ilerdeki motor, dedi, gümrükçülerin kontrol teknesine pek benziyor.</p>

  <p class="block">Ketty hiç heyecanlanmadı. Bill'e emirlerini yerine getirip getirmediğini sormakla yetindi. Bili herşeyin düzene konduğunu, herkesin de işinin başında olduğunu söyledi.</p>

  <p class="block">Yarım saat sonra, üç polis Jeannette'e tırmanıyordu; bizim Bili onları büyük bir saygı ile karşıladı. Şef:</p>

  <p class="block">- Gemi kağıtlarınız tamam mı? diye sordu.</p>

  <p class="block">Bill gelenleri kamarasına aldı ve onlara ıvır zıvır bir tomar kâğıt gösterdi.</p>

  <p class="block">Şef:</p>

  <p class="block">- Güzel, dedi, bu taraflarda ne arıyorsunuz böyle?</p>

  <p class="block">Bili:</p>

  <p class="block">- Bayan Ketty Blimont kol gezintisi yapıyor; Jeannette onundur ve biz de tayfalarıyız. Gemi defterinde zaten herşey bir bir yazılı.</p>

  <p class="block">Şef alaylı alaylı,</p>

  <p class="block">- Bak hele, dedi, demek bayan Blimont bu köhne tekneyle kol gezisine çıkıyor ha?</p>

  <p class="block">Daha da alaylı bir ses.</p>

  <p class="block">- Herkesin bir polis komiseri maaşı ile küçük avantaları yoktur, dedi; Amerika vatandaşları talihin kendilerine verdiğiyle yetinmek zorundadırlar.</p>

  <p class="block">Üç polis bir tek göz olup alelade maviler giymiş Ketty'e yüklendiler.</p>

  <p class="block">Şef :</p>

  <p class="block">- Özür dilerim, dedi; ama bu tekne hiç şüphe yok ki bu kadar güzel bir kadını taşımağa lâyık değildir. Ketty iltifatları severdi, gülümsedi.</p>

  <p class="block">Sonra da:</p>

  <p class="block">- Ziyaretinizin sebebini öğrenebilir miyim? diye sordu.</p>

  <p class="block">- Bize, sağda solda hayli miktarda afyon dolaştığını söylediler. Biz de çarnaçar her rastladığımız gemiyi bir baştan bir başa aramak zorundayız.</p>

  <p class="block">Ketty hafiften eğilerek:</p>

  <p class="block">- Emrinize amadeyiz, dedi. Sonra rahat bir koltuğa kuruldu.</p>

  <p class="block">Şef, Bill'e adamları güverteye çıkartmasını ve herbirine öteberilerini ayakları dibine koydurtmasını buyurdu. Filimario, Pis ve Settembre kuzu kuzu sıraya girmek zorunda kalmışlardı.</p>

  <p class="block">Filimario yavaşça Ketty'e:</p>

  <p class="block">- Ne oluyor böyle? diye sordu.</p>

  <p class="block">Ketty :</p>

  <p class="block">- Dediğimden fazla birşey söylememeğe bakın, diye mırıldandı. Tesire kapılmayın; Fil, ne olursa olsun, ihanet etmeyin bana.</p>

  <p class="block">Şef, aramayı yaptı, Bill'in kendisine getirdiği kâğıtları inceledi, buyruk altında bulunan üç çelebiyi ararken, pasaportların tarihini gözden geçirdi; bizimkilerin kumanya ambarlarından çekiç sesleri işitiliyordu. Her tayfa ceplerini boşaltmak, çantasını ya da valizini açmak zorunda kaldı Ketty aramadan kaytarmamak gibi şerefli bir yol tuttu ve elbiselerini çıkartıp plâj kıyafetiyle adamların karşısına dikildi.</p>

  <p class="block">Şef kaşlarını çatarak hemen :</p>

  <p class="block">- Kaptan! dedi, defteriniz yirmi kişi gösteriyor ama ben burada yirmi üç kişi görüyorum.</p>

  <p class="block">Bili üç rehini göstererek :</p>

  <p class="block">- Bu üçü tayfaya dahil değildir, diye bildirdi.</p>

  <p class="block">- Ya neye dahildirler? Bunların gemideki varlığını nasıl izah edersiniz? Hiç sizin gibi gemicilere yakışır mı bu?</p>

  <p class="block">Bili asil bir davranış yaptı;</p>

  <p class="block">- Affedersiniz, dedi, deniz kanununda kazaya uğrayanları kurtarmayı yasaklayan bir maddenin varlığından haberim yoktu. Bu yeni bir kaide ise, başka sefer üç denize düşmüş zavallı görürsem, gözlerimi kapatırım.</p>

  <p class="block">- Bana aptalca sözler söyletmeyin, kazaya uğramış insanlar elbet kurtarılır kurtarılır ama, hepsini de bir bir gemi defterine geçirmek gerekir.</p>

  <p class="block">Bili o anda elinde tuttuğu defteri açtı ve boru gibi bir sesle şunları okudu: «29 mayıs, saat 16.30. Meşum bir fırtına yüzünden güç belâ sığındığımız bir uğrak yerinde, Bess adasında, teknelerinin paramparça olması yüzünden kendilerini bu kıyıya zor atmış olduklarını ileri süren ve adlarının da; Filimario Duble, yaş 30; Pio Pis, yaş 39 ve Settembre Nort, yaş 30 olduklarını söyleyen üç kişiyi, üç Nevaslippe'liyi kurtarıyoruz. Kimlik kâğıtları bana teslim edilmiş olup, gerektiğinde ilgili makamlara ibraz edilecektir».</p>

  <p class="block">Şef, metnin, duyduklarına gerçekten uyup uymadığını bir bir inceledi, üç kazazedenin kimliklerini istedi ve onları da kılı kırk yararcısına gözden geçirdi.</p>

  <p class="block">Birden Filimario'ya:</p>

  <p class="block">- Demek, dedi, sizsiniz bu üç kazazede?</p>

  <p class="block">Filimario soğukkanlılıkla :</p>

  <p class="block">- Yooo, dedi, ben üç kazazededen sadece biriyim. Öbür ikisi de işte sağımda ve solumdalar.</p>

  <p class="block">Settembre:</p>

  <p class="block">- Doğru söze ne denir, yaşasın doğruluk! bay Duble, dedi.</p>

  <p class="block">Bu kibar konuşma Şefi üzdü. Kuru bir sesle Bill'e:</p>

  <p class="block">- Bu bayların yükleri var mı? diye sordu.</p>

  <p class="block">Şurada gördükleriniz işte; üç küçük sandık. Yalnız birkaç kat elbise kurtarabildiklerini söylemişlerdi.</p>

  <p class="block">Şef alayla:</p>

  <p class="block">- Şu arkanızdaki üç küçük sandık sizin mi? Pis, Settembre ve Filimario dönünce, Ketty ile Bill'in Troll villasından aşırdıkları elbiselerle dolu üç küçük sandığı gördüler.</p>

  <p class="block">Filimario:</p>

  <p class="block">- Evet, dedi.</p>

  <p class="block">- Anahtarlarım verir misiniz bana, içini yoklamak isterdim.</p>

  <p class="block">Fil, Pis ve Sett söyleneni yaptılar; şef küçük sandıkları açtı; kapakları kaldırdı ve bir zafer çığlığı kopardı.</p>

  <p class="block">- Tamam!.. Burada bütün Amerika Birleşik Devletlerini zehirlemeye yetecek afyon var.</p>

  <p class="block">Tekmil tayfalar, bu arada kendisine abandığı sırada, Filimario'nun bir an o sıcacık göğsünü ve o baş döndürücü kokusunu duyduğu Ketty'de dahil, şaşkın yüzlerle gelip küçük sandıkların üzerine eğildiler.</p>

  <p class="block">Kanı tepesine çıkan Ketty:</p>

  <p class="block">- Aman Allah!., dedi, inanılmaz şey doğrusu.</p>

  <p class="block">Şef alaylı alaylı .</p>

  <p class="block">- Ya siz, doğruluğu bu kadar seven bay kazazede, bu işe ne dersiniz? diye sordu.</p>

  <p class="block">Filimario istifini bozmadı:</p>

  <p class="block">- Ben mi? Bay şef, ben de bayan Ketty'yle aynı düşüncedeyim, inanılacak şey değil.</p>

  <p class="block">- Delikanlı, hayaliniz kısırmış sizin; numaranız çok bayat. İnsan malla bir kayalığa sığınır, kendisini acındırarak bir tekneye kapağı atar ve böylece afyonu bir güzel geçirir; kimsecikler şüphelenmez. Öyle değil mi baylar?</p>

  <p class="block">Filimario başını salladı:</p>

  <p class="block">- Bay Şef göz göre göre yanılıyorsunuz. Bizler, şu iki efendi ve ben afyon kaçakçılığı yapmak bir yana, afyon denilen şeyle en ufak bir münasebeti bile olma yan üç asilzadeyiz.</p>

  <p class="block">Settembre'ın aklına birden şahane bir fikir geldi:</p>

  <p class="block">- Biz üç asilzadeyiz, hem ben zarı düşeş atarım, dedi. Bunu derken zarlarını çıkardı ve bunları güvertenin döşemesine salladı.</p>

  <p class="block">Millet bastı kahkahayı: üç bir gelmişti zarlar. Bir mucize eseri olacak, zarlar ilk defa böyle geliyordu.</p>

  <p class="block">Şef adamlarına, üç küçük sandığı filikaya indirmelerini ve bizim üç kafadarı da yüklerinin ardı sıra alıp götürmelerini buyurdu.</p>

  <p class="block">- Siz yolunuza devam edebilirsiniz küçükhanım. Ben bu üç silahşörü götürüyorum. Dönüşünüzde, şahitlik etmeniz muhtemel. Bize gerekli herşeyi söylemek üzere yardımınıza başvurabiliriz. Buna da hazırlıklı olun. Hürmetlerimizin kabulünü rica ederim.</p>

  <p class="block">Filimario, Pis ve Settembre, apar topar filikaya bindirilmişti, Ketty'nin mendilini sallayarak kendilerine kibarca : «Yolunuz açık olsun!» dediğini gördüler ancak. Gördüler ama elleri kelepçeli olduğu için mukabele edemediler.</p>

  <p class="block">Bir dakika sonra Filimario :</p>

  <p class="block">- Bay Şef, konuşabilir miyim? diye sordu.</p>

  <p class="block">Deniz üzerinde bile yasayı unutmayan şef, vecize yumurtlarcasına :</p>

  <p class="block">- Olur ama, dedi, şu andan tezi yok söyliyeceğiniz her sözün size pahalıya mal olabileceğini de hesaba katın.</p>

  <p class="block">Filimario :</p>

  <p class="block">- Anlaşıldı, dedi.</p>

  <p class="block">- Deyin bakalım.</p>

  <p class="block">- Size iki önemli meseleden söz açmak isterdim : ilkin yürekler acısı bir daleverenin kurbanı oldunuz; saniyen elimin çözülmesi beni pek memnun eder. Bir insan, hele kibar bir insan, koca bir domuz sucuğu gibi bir sicimle bağlanmışsa, değersiz ama gerekli bir işi, burun silmeği beceremez.</p>

  <p class="block">Kanaatinizi bölüşüyorum. Burun işini kendim üzerime alıyorum. Ne yazık ki haşmetmeaplar bağlı kalmaya devam edecekler.</p>

  <p class="block">Şef Filimario'nun burnunu sildi: sonra da Settembre'ın burnunu temizledi Yalnız Pis'in ellerini çözmek zorunda kaldı, çünkü adamakıllı sıkışmıştı Pis.</p>

  <p class="block5">***</p>

  <p class="block">Bizim üç bahtı kara asilzademiz New-York limanını hayal meyal görebildiler. Akşam olmak üzereydi. Kendilerini alan ve bir süre sonra Gümrük Polis Müdüriyetine bırakan arabanın dört yanı kordon altına alınmıştı.</p>

  <p class="block">Fil, Pis ve Sett, yüksek rütbeli bir görevlinin kurulup oturduğu kocaman bir masanın önüne götürüldüler. Şef, hafif yaltaklanaraktan :</p>

  <p class="block">- Eh, Allah kolaylık versin, dedi.</p>

  <p class="block">- Kim bunlar</p>

  <p class="block">- Kaçakçılar.</p>

  <p class="block">- Ha!,..</p>

  <p class="block">Şef, sevinçten artık kendini tutamıyordu. Fil'in küçük sandığını kaldırdı, masanın üzerine koydu açtı ve vahşi bir hayvan ele geçiren Afrika avcısı haşmetiyle bağırdı;</p>

  <p class="block">- İşte!...</p>

  <p class="block">Büyük rütbeli, küçük sandığa iyice baktı, sonra gözlerini şefe dikti. Şefin gözleri faltaşı gibi açılmıştı:</p>

  <p class="block">- Patates!... dedi. Büyük rütbeli:</p>

  <p class="block">- Ben Öteden beri kaynamış afyonlu beef-steaks<sup class="calibre2"><sup class="noteref" id="back_note_9"><a class="calibre3" href="../Text/index_split_010.html#note_9" title="9">9</a></sup></sup> bilirim ama. diye devam etti. ama patateslisini hiç görmemiştim.</p>

  <p class="block">Şef, Filimario'nun üzerine yürüdü.</p>

  <p class="block">- Bu patatesler nasıl oluyor da sandıklardaki afyonun yerini alıyor? diye sordu.</p>

  <p class="block">Filimario hiç oralı olmadan:</p>

  <p class="block">- Bunu patateslere sormalı, diye karşılık verdi.</p>

  <p class="block">Şef yumruklarını sıktı fakat büyük rütbeli durumunu kullanarak araya girdi ve izahat istedi. Şef meselenin A'sına kadar herşeyi bir bir sayıp döktü, hemen anlaşılıyordu ki Fil ile kafadarları sandıklara el sürmemişler hatta parmaklarının ucuyla bile dokunmamışlardı.</p>

  <p class="block">Şef :</p>

  <p class="block">- halde bu şeytan işi. dedi.</p>

  <p class="block">Büyük rütbeli:</p>

  <p class="block">- Baylar, dedi, bence bu, tahlisiye memurlarımızın bir işidir; önceden hazırlanmış üç sandığı, en ufak ayrıntılarına kadar kendilerine benzeyen başka üç sandıkla karıştırmak kolaydır.</p>

  <p class="block">Şef, kararsız, müthiş kararsız kaldı.</p>

  <p class="block">Jeannette' i bir daha ele geçirmek imkânsızdı. Artık iyice akşam oluyordu ve zaman yoktu. Şu anda Jeannette kim bilir hangi cehennemde seğirtiyordu?</p>

  <p class="block">Şef, şimdi bu meseleyi inceden inceye düşünürken, birden Jeannette'in kazanlarının bu kadar küçük bir tekne için hayli büyük olduklarını hatırladı. Kendi başarısızlığını bizim üç yüreği yanık çavuşa yükledi.</p>

  <p class="block">- Yoksa siz rol mü yapıyorsunuz? ha!.. Ama gene de cezanızı çekeceksiniz; yarın sabah koğuşlarda gardiyanlar, üç patates sandığı değil, kalıbımı basarım, üç kaçakçı bulacaklar.</p>

  <p class="block">- Tabii efendim, aksini söyleyen kim size.. Haleti ruhiyenizi anlıyorum; ama size şu iki noktayı belirtmek zorundayım: oyun ortada, ne var ki oynayan biz değiliz; tersine esir olduğumuz için asıl oyunu bize oynadılar. Nitekim, yarın sabah, gardiyanlar koğuşlarda üç kaçakçı değil, alnı açık üç insan bulacaklar, daha öncede söylemiştim bunu size.</p>

  <p class="block">Vakit çok geç olmuştu, üç kafadarı bir odaya tıktılar.</p>

  <p class="block">- İşler doğrusu şu kodaman herifin dediği gibi olmuşsa, dedi pis bir döşeğe uzanan Settembre, bayan Ketty muziplikte bayan Clotilde'den daha. yamanmış demek. Kabul edelim ki kirli işlere karışmış bulunuyoruz.</p>

  <p class="block">Pis:</p>

  <p class="block">- Bizi kurşuna mı dizecekler dersiniz? dedi.</p>

  <p class="block">Filimario :</p>

  <p class="block">- Olamaz, diye karşılık verdi. New - York devletinde kurşuna dizilmez insan; asılır.</p>

  <p class="block">Pis'nin gözleri sulandı:</p>

  <p class="block">- Ama namuslu insanlarız biz! Filimario:</p>

  <p class="block">Benim canımı sıkan da bu ya, dedi.</p>

  <h1 class="block2" id="sigil_toc_id_9">IX.</h1>

  <p class="block">Ertesi sabah, üç asilzadeyi büyük rütbelinin karşısına çıkardılar; adam masasına kurulmuştu ve şef ayakta yanında duruyordu.</p>

  <p class="block">Büyük Rütbeli:</p>

  <p class="block">- Şimdi - şüphesiz kağıtlarınızda görüleninkinden pek farklı olan gerçek kimliğinizi söylemeğe ve bize şu afyon ile patates masalını anlatmak için, samimi itiraflarda bulunmağa hazırsınızdır. Bizi zor kullanmağa mecbur etmezsiniz sanırım, dedi.</p>

  <p class="block">Filimario:</p>

  <p class="block">- Size başka bir şekilde karşılık verirsem, özür dilerim, dedi. Gene adalet namına, Konsolosumuz Baron Nederlet'yi dinlemeniz kabil mi? Kendileri herhalde bizim gerçek kimliğimiz hakkında sizleri aydınlatırlar.</p>

  <p class="block">Bir memur gönderildi konsolosluğa, bu arada Filimario hikayeyi kısaca anlattı.</p>

  <p class="block">Clotilde'in adını ele vermekten özellikle kaçınan Filimario:</p>

  <p class="block">- Vatandaşımız ve dostumuz bay Troll, dedi, villasını emrimize tahsis etmişti ama oraya vardığımızda villa çoktan dolu idi.</p>

  <p class="block">Şef gülmeğe başladı; anlaşılan hikayeyi gülünç buluyordu.</p>

  <p class="block">- Otuz yıldır karanlık isler içinde dönüp dururum da, ilk defa bu kadar tuhaf bir hikaye işitiyorum.</p>

  <p class="block">Filimario:</p>

  <p class="block">- Ben de öyle, dedi; yalnız ben otuz yıldır kibar insanlar arasında yaşıyorum da, bu iş beni sizden fazla şaşırttı.</p>

  <p class="block">Bu sırada konsolos hazretleri dehlizde bekliyordu. Birden içeri girdi ve o anda Filimario'yu görünce, kollarını açarak ona koştu :</p>

  <p class="block">- Dostum Fil, aman bu ne güzel tesadüf böyle! Vay, vay, bay Pis de buradaymış, yanılmıyorsam bu da bay Nort değil mi?</p>

  <p class="block">En sonunda da yüksek rütbelinin farkına vardı.</p>

  <p class="block">O zaman:</p>

  <p class="block">- Merhabalar, dedi; size hangi konuda yardım edebilirim.</p>

  <p class="block">Büyük Rütbeli, üç yabancı efendinin kimliklerinin basit bir gümrük meselesinin aydınlatılmasında yararlı olacağını söyledi. Sonra da meseleyi olduğu gibi anlattı.</p>

  <p class="block">- Fil, afyon kaçakçısı mı? Ne yapıyorsunuz, üstad, Kont Filimario Duble daha üç hafta önce altı yüz milyon franklık mirasa kondu. Rica ederim, mesele önemli ise, işe hükümeti karıştırırım.</p>

  <p class="block">Şef, konsolosa teminat verdi; bir yanlışlığa kurban gitmiş üç bay hemen Amerikan polisinin özür dilemeleriyle serbest bırakılacaklardı.</p>

  <p class="block">Konsolos giderayak:</p>

  <p class="block">- Seyahatimi gerekirse iptal ederim, dedi, ama konsolosluktaki işlerimi de yarım bırakmam, zannederim gerekmiyordur. Verdiğiniz sözü teminat sayıyorum.</p>

  <p class="block">Yeniden Fill'i kucakladı ve gitti.</p>

  <p class="block">Şef sararmış ve bozum olmuştu; büyük rütbeli üç asilzadeden özür diledi ve bir saat kadar daha dayanmalarını rica etti.</p>

  <p class="block">Filimario son derece ağırbaşlı davrandı; bir gün bile kalıp beklemeğe hazırdı. Cepte metelik olmadı mı ne halt edecekti şu New-York'ta?</p>

  <p class="block">Yeniden koğuşa döndüklerinde Filimario arkadaşlarına :</p>

  <p class="block">- Böylesi daha iyi, dedi.</p>

  <p class="block">Pis:</p>

  <p class="block">- Ama konsolos.., diye atıldı.</p>

  <p class="block">- Konsolos şu saatte çoktan denize açılmıştır. Hem bir Duble taş çatlasa kimseden yardım dilenmez.</p>

  <p class="block">Ortalıkta derin bir sessizlik oldu; sonra Pis o özlü duygusunu ortaya döktü:</p>

  <p class="block">- Gerçek şu ki, iki yudumcuk yağ içmek yeterdi size... Filimario ona sözünü tamamlatmadı:</p>

  <p class="block">- Dubleler ile Merlette'ler, üç yüzyıl boğuşup durdu; sonradan barıştılar da babam Gelsomina Merlette ile evlendi. Böyle olmakla beraber bir Duble'nin bir Merlette önünde dize gelmiş olduğu asla söylenmedi; Filimario Duble taş çatlasa o Gelsomina Merlette'nin yağını içmez.</p>

  <p class="block">Bizim üç kafadar çene yarıştıra dursunlar, yüksek rütbeli ile şef de sohbet ediyorlardı.</p>

  <p class="block">- Bu üç Allahın belâsı herifi koyuvermek demek, mesleğimize son verip Brodway sokaklarındaki Barnum sirkinin gösterilerinde inzibatı temin için belediyeden görev istemek, demektir. Daha şimdiden gazeteler ortalığı velveleye verdiler. Bu anasının gözü kaçakçıları bırakırsak hapı yutarız. Üç saate kalmaz bütün cumhuriyet delik deşik eder barsaklarımızı. Patates haline getirilmiş üç sandık afyon bu! Güzel bir hikâye doğrusu. Yarın bütün iş yerlerinde «Gümrük polisinin patatesleri» hikâyesi anlatılacak, gazete satıcısı çocuklar: «Yazıyor, patates şövalyelerini yazıyor» diye bağırarak düşecekler yollara. Konsolos emir bırakmadan çekip gitti; dönünceye kadar Jeannette'i yakalarsak, neyse, o arada bu üç serserinin ellerini çözebiliriz. Ama daha önce imkânsız. Şimdi biz boşa yumruk sallıyoruz. Bir yolunu bulalım da şunları elden kaçırmamağa bakalım.</p>

  <p class="block">Şef başını salladı. Daha sonra:</p>

  <p class="block">- Ya, dedi, kefille bir müddet serbest bırakılmalarını isterlerse?</p>

  <p class="block">Büyük rütbeli omuzlarını silkti.</p>

  <p class="block">- Ceplerinde bir metelik bile yok, dışarı ile temasa geçmek için hiçbir dümen kıvıramazlar. Sonra, yakalandıklarını kimse bilmiyor ki. Konsolos iki aydan önce dönmez. Amerikan polisine iyi bir kaçakçı kontenjanı sağlamak için elimizde bol zaman var.</p>

  <p class="block5">***</p>

  <p class="block">Bir süre sonra, Filimario ile iki kader arkadaşı kodesi boylamak üzere nezaret odasını terkettiler.</p>

  <p class="block">Ağır demir kapı kapanmadan önce, Pis, gardiyana belli bir teminat akçesi ödeyerek geçici serbestliğe kavuşmanın yolu olup olmadığım sordu.</p>

  <p class="block">Gardiyan çenesini oğuşturarak:</p>

  <p class="block">- Elbet, elbet mümkün, diye karşılık verdi; ama sizin durumunuzda hayli yüklü para lâzım.. On bin dolar gibi. Ama değmez. Biraz daha dişinizi sıkıp; topu topu birkaç saat meselesi bu, en nihayet bir gün.</p>

  <p class="block5">***</p>

  <p class="block">Bir gün geçti, sonra iki gün, üç gün de geçti. Dördüncü günün akşamı Pis içini çekti.</p>

  <p class="block">- Bu dinine yandığım kırtasiyecilik yüzünden, daha bir hafta burada kalıyoruz demektir. Şüphesiz çok berbat bir yer değil ama, insanın canı sıkılıyor. Elimizde topu topu onbin dolar yani seksen bin frank olsaydı, herşey hemen yoluna girerdi. Sizce öyle değil mi Bay Duble?</p>

  <p class="block">Filimario kısaca:</p>

  <p class="block">- Şüphesiz, diye karşılık verdi.</p>

  <p class="block">Dördüncü günün akşamı, Pis lâfı dönüp dolaştırıp yine aynı konuya getirdi.</p>

  <p class="block">- Affedersiniz Bay Duble, yalnız nereden 80.000 frank bulabiliriz, bir fikriniz var mı?</p>

  <p class="block">Filimario kuru kuru:</p>

  <p class="block">- Yooo, diye karşılık verdi.</p>

  <p class="block">Dördüncü günün akşamı Pio Pis sırasını getirip gene içini çekmeğe başladı.</p>

  <p class="block">- Kodeste saçı sakalı ağartmak pek zevkli bir şey olmasa gerek. Hele bir düşünün Bay Filimario, 80.000 frank bulsak her şey tamam. Siz bulamaz mısınız Bay Settembre?</p>

  <p class="block">Settembre:</p>

  <p class="block">- Sık boğaz etmeyin canım, dedi; Bay Duble'nin hapishaneden hoşlandığı besbelli, yoksa...</p>

  <p class="block">Filimario sordu :</p>

  <p class="block">- Yoksa ne?</p>

  <p class="block">- Yoksa küçük bir fedakârlık etmek yeterdi size, böylece 80.000 frangımız değil, 600 milyonumuz olurdu.</p>

  <p class="block">Filimario kendini tepeden tırnağa Duble hissetti.</p>

  <p class="block">- Bu uğursuz Hintyağını içmektense, bir yüzyıl içerde kalmağı tercih ederim, diye bağırdı.</p>

  <p class="block">Altıncı gün, sabahtan akşama dek yatağında yattı, bu sırada Settembre ile Pis bütün bitkisel yağların ve hele kene otundan çıkarılmış yağın faydalarını şairane bir şekilde sayıp döküyorlardı.</p>

  <p class="block">Akşam saat yedi sularında Pis:</p>

  <p class="block">- Batik'de, Hintyağının tamamen meçhul olduğu bir memlekette, otuzbeşine doğru nalları dikermiş insanlar, dedi.</p>

  <p class="block">Sonra saat 9'a doğru, adli hatalar yüzünden, yirmi yıl unutulup kalmış mahkûmlardan söz açtı, üstelik umutsuzluktan hücrelerinin duvarına başlarını vura vura nallan diken kişiler üzerine, örnekler de verdi.</p>

  <p class="block">Filimario, gece yarısına doğru birden ayağa kalktı ve deli gibi bir sesle:</p>

  <p class="block">- Peki, bu Hintyağını içmek için ne yapabilirim? diye homurdandı, Sözümona uyuyan Settembre ve Pis, sözünü tamamlar tamamlamaz üzerine çullandılar, bir ağızdan haykırdılar :</p>

  <p class="block">- Hintyağı şişesini ve iki tanığı alıp hemen buraya gelmesi için notere yazmanız yeter.</p>

  <p class="block">Gene kaskatı kesilen Filimario:</p>

  <p class="block">- Olmaz, diye gürledi, ölmek çok daha iyi!...</p>

  <p class="block">Filimario bu sefer çok geç kalktı; bütün gece düş görmüştü; düşünde Kont de Monte - Cristo'nun ilk bölümünü, İf şatosundaki rahip Faria'nın macerasını, o can sıkıcı ve sonu gelmez macerasını yeniden yaşamıştı. Gözlerini açtığında saat ondu; Settembre ile Pis, bizimkinin yoksul yatağının biri bir ucunda, öbürü öbür ucunda ayakta duruyorlardı... Birincisi bizimkine bir mürekkep hokkası ile bir kalem, ikincisi de bir yaprak kâğıt ile bir zarf uzattı.</p>

  <p class="block">Settembre:</p>

  <p class="block">- Gardiyanla zar attım, dedi. Altı milyon dolar para, şu bütün kodesi ve karısını kazandım. Sonra, beş aşağı beş yukarı derken, bir zarf, bir yaprak kâğıtla, yazılan mektubun postaya atılması şartıyla fit olduk.</p>

  <p class="block">Filimario sinirli bir kahkaha kopardı:</p>

  <p class="block">- Olmaz!... dedim ya; olmaz!... Bir Duble, bir sözü bir kere söyler ancak.</p>

  <p class="block">Sonra gene gözlerini yumdu.</p>

  <p class="block">Öğleye doğru şunu söylemek için uyandı:</p>

  <p class="block">- Bu pis kalemle yazı mı yazılır?</p>

  <p class="block">Sonunda Pis kalemi Settembre'in titreyerek uzattığı mürekkep hokkasına daldırdı ve çalakalem döktürdü: New York, 7 Haziran 1885».</p>

  <p class="block">Hakaretle:</p>

  <p class="block">- Kalem değil, sanki çivi mübarek, dedi ve fırlatıp yatağa attı, neyse ki yatak yumuşaktı ve kaleme birşey olmadı.</p>

  <p class="block">Filimario, saat dörde doğru, sağa sola dönerek ve ıslık çalarak bir kaç kere gezindikten sonra, kalemi tekrar eline aldı ve zaman öldürmek için budala adam rolü oynamağa kalkan biri gibi. tarihin altına şu sözleri ekledi: «Sayın Noter, yanınıza iki tanığı ve Hintyağı denilen zıkkımı alıp hemen New-York'a geliniz».</p>

  <p class="block">Tam bu sırada gardiyan akşam katığını vermek üzere, elinde tekerlek gibi ekmeklerle, içeri girdi. Pis ekmeğini böldü ve içinde bir çekiç ile küçük bir keski olduğunu gördü. Settembre da kendisininkinde ipekten bir sicim buldu. Filimario'nunkinde ise yasemin kokulu bir kâğıt vardı: «Canım Fil, pencerenin demir parmaklığından sıçra ve saat sekizde sokakta ol. Herşey önceden düzenlenmiştir; kaçışı örtbas etmek üzere cezaevinin önünde kavga kopacaktır; sokağın başında sizi sarı bir araba bekliyor olacak, binin ve sonrada biz üç kişiyiz, haydi yürü deyin. Seviyorum seni, Ketty'in».</p>

  <p class="block">Filimario mürekkep hokkasını, kâğıt ve kalemi hep birden pencereden fırlattı. Buluşma saatine daha dört saat vardı, şimdiden demir parmaklıklardan atlamak yersiz olurdu.</p>

  <p class="block">Keski ve çekicin sapı, gürültüyü boğmak için mendillere sarıldı ve Filimario duvarda usturuplu bir yere oturduktan sonra usul usul keskiye vurmağa başladı. Taş aksi gibi sertti ve işin heyecanına kapılan Filimario ihtiyatı elden bırakıp deli gibi vurmağa başladı.</p>

  <p class="block">Bitişik hücreden bir ses:</p>

  <p class="block">- Ağır ol ahbap! dedi, uyuyamıyor insan be.</p>

  <p class="block">İçeri damlayan gardiyan:</p>

  <p class="block">- Delirdiniz mi yahu!.. Canıma mı okumak istiyorsunuz? Bu iş böyle olmaz, böyle olur!</p>

  <p class="block">Filimario çekiç ile keskiyi herifin eline tutuştururken, sinirli sinirli:</p>

  <p class="block">- Gücün yeterse, sen dene bakalım, diye karşılık verdi.</p>

  <p class="block">Gardiyan işe başladı ama Filimario'dan daha sıkı çalışıyordu.</p>

  <p class="block">Biraz sonra:</p>

  <p class="block">- Hadi ben işitmemiş olayım, ama böyle gürültü koparırsanız, ta Brooklyn'deki cezaevinin müdürünü bile ayağa kaldırırsınız. Bana öyle geliyor ki bu İşin hakkından ancak testere gelir, diye fikrini beyan etti, sonra da basıp gitti.</p>

  <p class="block">Bir testere ile geri döndü.</p>

  <p class="block">- Ağzını bozmamağa dikkat et ha, diye bizimkinin kulağını büktü. Testere benimdir. Sarışın dilberi görünce, testere kirası için bana beş dolar daha borçlu olduğunu söyle; yaptığımız hesapta bu yoktu.</p>

  <p class="block">Yeniden iş başına geçen Filimario:</p>

  <p class="block">- Olur! dedi. Elleri titrediğinden Pis işe burnunu sokmağa hiç kalkışmadı ve bereket gardiyanın sayesinde saat altıya iki kala demir parmaklık kesildi.</p>

  <p class="block">Doğrusu sıkı bir çalışma olmuştu! Filimario ömründe böyle çalışmamıştı. Ne ise kurtuluyorlardı artık. Pis ipin ucunu duvarda kalan demir parçasına bağlama işini üzerine aldı. Tam bu sırada koridorda gürültüler işitildi!</p>

  <p class="block">- 195 numaralı hücredekiler.</p>

  <p class="block">195 bizim bayların hücre numarasıydı. Demir parmaklık iğreti olarak yerine oturtuldu ve Fil tam geri döndüğünde, kapı açıldı ve bir memur göründü.</p>

  <p class="block">- İdareye kadar beni takip edin dedi.</p>

  <p class="block">Fil, Pis ve Settembre loş ve rutubetli koridorlarda arka arkaya yürüdüler. Böylece herşey suya düşmüştü.</p>

  <p class="block">Müdürün odasında, bir memur, üç çilekeş kahramana kağıtlarını ve özel eşyalarını uzattı.</p>

  <p class="block">İmzalayın şunları, diye bizimkilerine emredildi. Sık sık yazılmış bir kağıdın altına imzalarını attılar. Memur bir kurutma kağıdı ile imzaları kuruturken:</p>

  <p class="block">- Gidebilirsiniz, dedi. Teminat akçesi verildi; kefalete rapten serbest bırakıldınız.</p>

  <p class="block">Filimario şaşırıp kaldı:</p>

  <p class="block">- Teminatı kimin verdiğini öğrenebilir miyim? diye sordu.</p>

  <p class="block">- Bayan Troll, koridorda bekliyor sizi. Filimario kararını hemen veren bir insandı.</p>

  <p class="block">- Kurusun diye pencereye astığımız mendillerimizi almağa izin verin de bir dakika gidelim.</p>

  <p class="block">Memur kibar kibar:</p>

  <p class="block">- Bir gardiyan gönderebilirim, teklifinde bulundu. Ama Filimario gülümsedi.</p>

  <p class="block">- Bunlar, ne de olsa, hissi meselelerdir, dedi. İçinde bunca acı çektiğimiz yerleri bir daha gidip görmeği istiyoruz. Bunu normal bulmuyor musunuz, siz?</p>

  <p class="block">Memur boyun eğdi.</p>

  <p class="block">Filimario kaşla göz arasında uzaklaştı, koşarak merdivenleri çıktı, deli gibi koridorları aştı, hücreye girdi, demir parmaklığı kaldırdı, ipi bağladı, pencerenin dışına çıktı ve ellerini paralama tehlikesini göze alarak kendini hop diye aşağıya koyuverdi.</p>

  <p class="block">Sokak ıssızdı. Ketty'nin gönderdiği adam, ortalıkta kimseyi görmediğinden, birkaç dakika bekledikten sonra çekip gitmişti herhalde.</p>

  <p class="block">Filimario sokakta kurum satarak dolaştı, gururu üstüne gösterdiği titizlik onu Amerikanın şu muhteşem binaları kadar yüceltiyordu.</p>

  <p class="block">Bu düşüncelerin sarhoşluğu içinde kendine doğru gelmekte olan ayak sesleri işitti. Settembre ve Pis'yi görünce:</p>

  <p class="block">- Yalnız mısınız? dedi. Pek güzel, dostlarım. Artık iki kere serbestiz.</p>

  <p class="block">Alanda, cezaevinin önünde duran bir araba, arabada da, pek güçlü kuvvetli ve anasının gözü bir adam gördüler.</p>

  <p class="block">Filimario sokuldu:</p>

  <p class="block">- Bay Giorgino de Lunebelle'i selâmlayabilir miyim? diye sordu.</p>

  <p class="block">Giorgino:</p>

  <p class="block">- Vay canına, bay Duble'ymiş!. dedi.</p>

  <p class="block">- Bayan Troll'e kendisiyle karşılaşmak zevkinden mahrum olmak için, servis merdiveninden kaçtığımızı söylerseniz, çok iyi edersiniz.</p>

  <p class="block">Giorgino sadece «olur gülüm» gibi bir işaret yaptı. O anda Fil, Pis ve Sett kalabalık içinde kayıplara karışmışlardı.</p>

  <p class="block5">***</p>

  <p class="block">7 Haziran 1885 akşamı. Gece kanatlarını geriyordu şehre. Sokak fenerlerinin mavi ışıkları, dükkânlardaki ve evlerdeki lambaların ışıkları; parlıyordu. Üzeri mallar dolu kaldırımlarda millet sanki birbirini yiyordu: bir yanda bir insan kalabalığı öte yanda tramvaylar, minibüsler, yük arabaları ve otomobillerden müteşekkil bir taşıtlar kervanı vardı. Atlar, boyuna atlar!... Kamçılar, çıngıraklar. Bu curcuna ortasında ona tezat teşkil edercesine hareketsiz kalabilenler sadece, iri kıyım, zebellâ gibi Kızılderili'ler, Napoleon erleri, Hollanda'lı zibidiler, tütüncü dükkânları önünde kuyruğa giren, ağızlarında sigara, pipo bekleyen, kâğıt ve tahta çiğneyen kömür karası araplar.</p>

  <p class="block">Bu insan git gelinde arada bir uğultu kopuyordu. Bir kargaşalık bir çarpışmaya ya dalgın bir adamın aşırı sinirli birinin ayağına basması yahut bir kadının çantasını veya paketlerini kaptırması sonunda meydana geliyordu bu.</p>

  <p class="block5">***</p>

  <p class="block">7 haziran 1885 gecesi kara kanatlarını şehrin üstüne geriyordu ve bizim bahtı kara asilzadelerimiz de sessizce bu insan selinin içine dalıyorlardı.</p>

  <p class="block">Aralarındaki sessizliği Filimario bozdu :</p>

  <p class="block">- Durumun pek parlak olduğu söylenemez. Settembre yana yakıla:</p>

  <p class="block">- Elimizde bir şehir rehberi olsaydı, gecelemek için hiç değilse bir köprü altı arayabilirdik, dedi.</p>

  <p class="block">Pio Pis:</p>

  <p class="block">- Hürriyet ne harikulade şeymiş meğer!., diye içini çekti.</p>

  <p class="block">Fakat Fil ile Sett'in sert bakışları karşısında, hemen sesini kesti ve suç işlemiş bir öğrenci gibi başını önüne eğdi.</p>

  <h1 class="block2" id="sigil_toc_id_10">X.</h1>

  <p class="block">Mousquet adında biri, Eski Dünya Hikâyelerinde, Madam de Stael'in konuğu olduğu sırada Mösyö Bertrant, bir gece Boulogne ormanında bir sırada uyumuş ve sonra da: «Size kalıbımı basarım ki mermer bir sıra ile kuştüyü bir yatak arasında büyük bir fark yokmuş» dediğini anlatır.</p>

  <p class="block">Bizim üç beyzadenin de, uyandıkları zaman, sıralarla yatakların karşılaştırılması konusunda, Yeni Dünya'nın sıralarının da o Boulogne ormanlarınınkinden bile yumuşak olduklarını kabul etmelerine, ve Mösyö Bertrand'ın düşüncesini paylaşmış olmalarına hiç de şaşılmaz. Parktan kemikleri kıkırdaya ve gözleri şişmiş vaziyette çıktılar. «NewYork'un insan seli» gene akmağa başlamıştı barlar şimdiden sabah kahvaltılarını eden erkek ve kadınlarla tıklım tıklım dolmuştu, Settembre, bir insanın yiyip içmeden ne kadar zaman dayanabileceği konusunda, Filimario'ya fikrini sordu.</p>

  <p class="block">Filimario:</p>

  <p class="block">- Herkese göre değişir, diye karşılık verdi.</p>

  <p class="block">Sett:</p>

  <p class="block">- İnsanın daha çok dayanabileceğini sanırdım; diye mırıldandı. Üç kafadar gene sessiz sessiz yollarına koyuldular; bir ara Pis başını salladı ve durdu:</p>

  <p class="block">- Yürüyemiyorum artık, dedi, bacaklarım pusulayı şaşırıyor.</p>

  <p class="block">Fil ile Sett hayretten gözlerini dört açarak ayağına baktılar. Sağ ayağı normal olduğu halde sol ayağı yön değiştirmişti. Daha açıkçası sol ayağı tersine dönmüş, burnu arkaya gelmişti.</p>

  <p class="block">İki kibar kişi:</p>

  <p class="block">- Zorluk veriyor mu? diye sordular.</p>

  <p class="block">- Zorluk vermiyor ama, işi karıştırıyor. Fazla yol yürüyünce herzaman başıma gelir bu. Artık iki ayağım arasında bir terslik olur; sağ ayağım gene yoluna devam eder ama sol ayağım eve dönmek ister.</p>

  <p class="block">Filimario yanından geçen birine birşey sordu. Sonra arkadaşlarına:</p>

  <p class="block">- Ha gayret! dedi, dört adım ötedeymiş buradan.</p>

  <p class="block">Böyle olduğu halde, Pis, iki dostuna abana abana yürüyebildi. Şimdi bir demir parmaklık önüne vardılar. Filimario çıngırağı çaldı ve Direktör ile konuşmak istediğini bildirdi: «Pek acele» dedi.</p>

  <p class="block">Bizimkileri içi kitap dolu koca bir salona aldılar. Sekiz günlük sakalına ve çuvala dönmüş elbiselerine rağmen Filimario, asil görünüşünü kaybetmemişti, dili gene inandırıcıydı. Nitekim, ciddi pos bıyıklı bir adam ortada belirir belirmez, Filimario, Pis'in durumunu bir bir anlatarak herifi tava getirebildi. Profesör, Fil böyle diyordu ona, Pio'nun ayağını kılı kırk yararcasına inceledi, yürümesini rica etti, uzun uzadıya soru sordu ve sonunda Fil ile birlikte bitişik odaya çekildi. Filimario, bir çeyrek saat sonra geri döndü; üzerinde memnun bir hal vardı.</p>

  <p class="block">- Bir dakika daha dişinizi sıkın, Profesör şimdi parayı verecek; allem kallem edip sattım.</p>

  <p class="block">Pio Pis gözlerini iri iri açtı ve neyi allem kallem edip sattığını sordu.</p>

  <p class="block">Fil:</p>

  <p class="block">- Allah Allah, bacağınızı canım!., dedi. Yalnız ayağı istiyordu. Bacak olmadı mı ayağın olağanüstülüğünün anlaşılamıyacağını izah ettim ona. 90 dolar veremiyor ama, ama bir fikrim daha var.</p>

  <p class="block">Pio:</p>

  <p class="block">- Bacağımı mı sattınız? dedi. Bay Duble, dünyada razı olmam buna. Yaptığınız doğru değil; kibar bir insan arkadaşlarının bacaklarını satmaz.</p>

  <p class="block">Filimario ciddi bir edayla söze başladı:</p>

  <p class="block">- Kibar bir insan kötü günlerde arkadaşlarına yardım etmekten kaçınmaz. Kibar bir insan dünyada bencil olamaz Kibar bir insan açlıktan ölemez. Üstelik ipe sapa gelmez sebeplerle de arkadaşlarını açlıktan ölüme sürükleyemez. Bay Pis, sizin hakkınızda ne iyi şeyler düşünmüştüm, yanılmışım demek, Turşusunu kurun bacağınızın. Bir bakıma haklısınız da. Kanunen bacağınız sizin malınızdır. Kanunen ermiş Martin'in cübbesi de ermiş Martin'indir ama ermiş Martin cübbesini üşüyen kardeşleriyle paylaşmıştır. Ermiş Martin kibar bir insandı çünkü.</p>

  <p class="block">Pio küplere binerek:</p>

  <p class="block">- Özür dilerim, bay Filimario, dedi, düşüncesizce etmiş olduğum sözlerimi unutun da hakkımda gene aynı duyguları besleyin. Ben de ermiş Martin kadar kibar bir insanım. Bacaklarımı midesi açlıktan kokan arkadaşlarımla paylaşacağım.</p>

  <p class="block">- Bay Pio Pis, dedi, sizi yeniden kazandığımıza seviniyorum, Bay Settembre da benimle hemfikirdir herhalde.</p>

  <p class="block">Settembre bir reverans yaptı ve Pio Pis'nin içi rahatladı.</p>

  <p class="block">- Bay Duble, dedi, ameliyat sırasında başıma başka bir şey gelmez herhalde, değil mi?</p>

  <p class="block">Filimario bir an şaşırıp kaldı, sonra şiddetle Pis'yi omuzlarından sarstı.</p>

  <p class="block">- Ay siz bacağınızın kesileceğini mi sanıyorsunuz? Bay Pis, siz doğrusu ermiş Martin'den daha fedakâr ruhluymuşsunuz: bir bacak yanında bir cübbe hiç kalır. Emin olun, bacağınızı profesör Wiewski'nin kliniğine sattığınıza dair bir anlaşma imzalamanız yeter, bacağınız ancak ölümünüzden sonra kliniğe konacak.</p>

  <p class="block">Pio içini çekti, Settembre alnında boncuk boncuk beliren teri sildi. Anlaşma imzalandı, Pio'nun bacağı ölçülüp biçildi, kataloga geçirildi ve sonunda Pis de 90 doları aldı.</p>

  <p class="block">Zavallı Pis bütün gün taban tepmek zorunda kaldı ama Filimario akşamleyin bilanço yaptı ve bildirdi ki ortaklığın artık 810 dolarlık sermayesi vardı: bacak ayrı ayrı kliniklere satılmıştı.</p>

  <p class="block">Pis yavaşça:</p>

  <p class="block">- Bay Duble, durum size biraz karışık gelmiyor mu? diye sordu.</p>

  <p class="block">* Hayır, bay Pis; alıcılar dokuz tanedir ama bilim bir tanedir. Olay nasıl olsa ilmin yararına incelenecek. Bir çok deney daima bir tek ilmi hakikati ortaya çıkarır.</p>

  <p class="block">Settembre:</p>

  <p class="block">- Mükemmel!... dedi,</p>

  <p class="block">Pio:</p>

  <p class="block">- Doğru, dedi; ama benim bacağım öyle deneme tahtası olacak cinsten birşey değil ki.</p>

  <p class="block5">***</p>

  <p class="block">Üç asilzadenin elindeki sekiz yüz dolar pek fazla dayanmadı, çünkü gene gardroplarını baştan aşağı düzenlemek ve kendilerine uygun, güzel otellere yerleşmek zorunda kalmışlardı.</p>

  <p class="block">İki hafta sonra tehlike işaretini veren Settembre oldu. Hemen bir gelir kaynağı bulmak gerekiyordu. Bereket versin Pis, New - York Herald Gazetesinin bir köşesinde tesadüften gözüne ilişen bir ilânı arkadaşlarına okudu: «Çok acele olarak birkaç asilzade aranmaktadır».</p>

  <p class="block">Bizim üç kibar apar topar verilen adrese gittiler ve içerisi tıklım tıklım dolu bir bekleme salonuna alındılar; burada erkekler, kadınlar, içi geçmiş adamlar, gençler, kahveci çırakları, çocuklar, zenciler ve ağzı kalabalık soydan çeşitli kişiler vardı. Bizimkileri sonradan içi duman dolu bir odaya soktular ki burada başında şapka ve ağzında bir sigara bulunan, kapı gibi bir adam, kendilerini bekliyordu; yarı beline kadar bir koltuğa gömülmüş, telefon ediyordu.</p>

  <p class="block">Ahizeyi yerine koyar koymaz Fil, iri yarı adama:</p>

  <p class="block">- Asilzadeleri arayan siz misiniz? diye sordu.</p>

  <p class="block">- Evet, nerede onlar?</p>

  <p class="block">Fil;</p>

  <p class="block">- Bizleriz, dedi.</p>

  <p class="block">Adamın gözü bizimkileri tutmamıştı.</p>

  <p class="block">- Adamı güldürmeyin dedi. Bayan Thomson'a sizin gibi asilzadeler gönderirsem, benimle selâmı sabahı keser.</p>

  <p class="block">Filimario doğrusu o katıksız serinkanlılığını gene elden bırakmadı.</p>

  <p class="block">- Sayın bay, sizin hesabınıza doğrusu üzüldüm. Ama neyazık ki bizler sahici asilzadeleriz; üstelik kimliklerimiz de var.</p>

  <p class="block">Adam kendisine uzatılan kimlik kâğıtlarına baktı.</p>

  <p class="block">- Vay anasını! dedi, yabancıymışsınız, yabancılar söz konusu olunca akan sular durur artık. Ama benim pek öyle güvenim yok.</p>

  <p class="block">Sonra içeri seslendi:</p>

  <p class="block">- Peggy!</p>

  <p class="block">İçeri bir genç kız girdi.</p>

  <p class="block">- Peggy, işte sana üç yabancı. Kendilerini asilzade adı altında, bayan Thomson'a gönderebilir miyiz ne dersin?</p>

  <p class="block">Peggy, Pis, Sett ve Fill'i yukarıdan aşağıya süzdü, önünde dönmelerini işaret etti; sonra omuzlarım silkti:</p>

  <p class="block">- Kabul töreni gece olacak; gölgede kalırlarsa, belki.</p>

  <p class="block">Filimario gülümsedi:</p>

  <p class="block">- Biz kendi memleketimizde, gündüzün de asilzade diye geçinirdik. Küçükhanım, sizi temin ederim ki, itimadınıza lâyık olacağız.</p>

  <p class="block">Adam:</p>

  <p class="block">- Elbiseniz var mı? diye sordu.</p>

  <p class="block">- Var.</p>

  <p class="block">- Tamam! şu halde gecede iki dolar. Eğer elbiseyi benim bulmamı isterseniz, bu bir buçuk dolara iner; haydi beyler, gözünüzü dört açın.</p>

  <p class="block">- Ne bakımdan?</p>

  <p class="block">- Şu bakımdan; bir tek gümüş çatal eksik geldi mi, suratınızı çarşamba pazarına çeviririm. ikinci olarak; yerden izmarit toplamak, tıka basa yemek yemek, gecede iki kereden fazla büfeye sokulmak yasaktır. Ceplere börekler indirmek yasaktır. Ana avrat düz gitmek, duvarlara ya da yerlere tükürmek yasaktır. Davetlilerin omuzuna el atmak yasaktır. Mümkün olduğu kadar az, ancak size birşey sorulduğunda konuşacaksınız. Bayan Thomson size kendi bildiklerini öğretir. Dikkat edin ha! yoksa iki dolar burnunuzdan gelir.</p>
</body>
</html>
